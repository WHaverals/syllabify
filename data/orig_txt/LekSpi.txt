omdat ic niet en wille leiden
in onnutter ledecheiden
dien tijt die mi gheeft onse here
die gheloeft si emmermere
soe hebbic dit werc begonnen
onse here moete mi des onnen
dat ict alsoe volbringhe
datter in sonderlinghe
ligghe sijn ere ende sijn lof
ende dat si alle daer of
te beter moeten wesen
diet horen selen ende lesen
want omme ghemeine orbore soe
leidic dit wercsken toe
ende dat ic gherne saghe dat
iet van mi bleue des te bat
dleke volc hadde na mijn doet
clerke en hebbens ghene noet
dat sijt lesen groet ende smal
want si connent buten al
ende want dleke volc es de sake
daeromme ic dit boecsken make
so sal dit boec sijn wel
ghenamt de leke spieghel
ic hope dat si daer bi
bidden selen ouer mi
ende segghen in eneghen stonden
god vergheue hem sine sonden
die met sinen arbeide
dit werc ierst toe leide
den beniders biddic dat si
tonrechte niene begripen mi
die altoes kapen ende kipen
hoe dat si moghen begripen
dat dichteren bringhen vort
die selue nochtan een oert
niet en weten daer af
niet te meer dan een caf
maer dats om niet ghelesen
begripers moeten altoes wesen
maer ic laet te sachter liden
dat mi de niders beniden
om dat hoers selfs nijt wrect
ouer hen daer hi binnen stect
daer smaken si hoers selfs venijn
hoe mochtic sachter ghewroken sijn
in vier boeken soe sal
dit werc ghedeilt sijn al
dierste boec sal hebben in
hemelrijcs ende ertrijx beghin
van gode van hemelen drien
vander ingle coere na dien
wat dingle sijn ende hoer wesen
daer na soe moeghdi lesen
van fiermamenten van planeten
die daer bouen sijn gheseten
van ertrijke van vagheuiere
dan vander hillen onghehiere
vander zielen ende vander menschede
hoe god adame maecte mede
vanden ertschen paradyse oec daer toe
hoe adaem tghebot brac doe
daer omme god op hem was gram
wat vernoye ons daer af quam
hoe adaem leide sijn leuen
daer na dat hi was verdreuen
van sinen kindren die hi wan
ende wat hem ghesciede dan
hoe dierste volc leefde doe
ende andre leringhe daer toe
valt onder tuschen hier ende daer
van noees kindren volght daernaer
hoe dat volc dijde sere
hoe ierst toe quam lands here
hoe die groete rike resen
daer na soe moeghdi lesen
van abrahame den heileghen man
hoe dat ioedscap iest ierst began
daer na soe moeghdi merken
tvoerspellen der heilegher kerken
destruxie van babilone
hoe troemsche rike began scoene
van coninghen ende heren
die daer regeerden met eren
dan es her moyses gheset
die ierst van goede ontfinc die wet
van dauite van salamone
die den tempel maecte scone
ende ander leringhen oec mede
ende vander joden quaethede
hoe hoer macht ende hoer staet
algader te nieute gaet
aldus strijct die boec voert
tote op marien gheboert
ende houdt in groet ende smal
vander ouder euwen al
ende heeft in te sinen dele
achte ende xl capitele
dander boec sal v lien
vanden gheslachte marien
vanden santen alle tesamen
die van annen bloede quamen
marien gheboert also wel
hoe si quam inden tempel
ende te huwelijke moeste keren
mids den vonnesse ons heren
hoe haer dinghel boetscap brachte
van dier ghebenedider drachte
hoe si daer na skints ghenas
maghet bleef ende maghet was
vanden wondren staet dan voert
die ghescieden in sine gheboert
vanden visioene dat sach
octauianus op dien dach
cende wat daer ghesciede doe
hoe si metten kinde vloe
ten lande van egypten waert
wat hen gheviel inde vaert
hoe baptisten moeder lijsbeth
metten kinde vloe oec met
inde woestine doer de noet
hoe zakarias bleef doet
ihesus kindscheit volght daer naer
tote dat hi hadde xij jaer
sijn passie volght dan aldus
alsoeze screef nichodemus
sijn verijsen ende sijn op varen
daer men v wonder af mach baren
hoe hi sine iongheren troeste weder
ende te hen quam hier neder
den heyleghen geest sende mede
predeken ghinghen telker stede
hoe die heileghe keerke dan
op ihesum christum ierst began
ende dat hi dierste paus sat
hoet peter was na dat
ende alle die pause also in rinc
tote op kaerlen den coninc
daer ghi in selt wete clare
hoe die kerke es comen hare
van helenen ende constantine
die beiden worden kerstine
ende der kerken gauen
vele voerdels ende hauen
daer na soe seldi lesen
der heylegher kerken wesen
dbedieden vander messen
ende andre scone lessen
daer ons gheloefs vele in staet
daer na waer dat ane gaet
dopuaert van onser vrouwen
daer ghi wonder in moeght scouwen
daer na sal volghen danne
van ewangelisten ianne
ende daer na sal saen
dese ander boec vte gaen
die vander neuwer euwen seit
daer onse salicheit in leit
capitele heeft hi inne
lxxij alsict versinne
die derde boec volghet daer na
die hout in alsict versta
scone seden ende mainieren
die dat volc sal hantieren
watmen minnen sal ende haten
watmen doen sal ende laten
hoe datmen ghenoech doen sal
gode ende den mensche ouer al
want moraliteit saelt meest wesen
dat ghi in dese boec selt lesen
dat zielen ende liue mede
in sal bringhen salechede
dat ic dese dinghe nemen can
vte mi seluen en versta nieman
maer ic hebt ghesocht voerwaer
vte den boeken hier ende daer
die de wise wilen screuen
op dit cranke menschelijc leuen
ende hout in te sinen dele
xxviij capitele
die vierde boec volghet daer ane
die v sal doen te verstane
hoe ertrijke sal inden
in dierste seldi vinden
hoe die kerstine van noert
selen winen weder ende voert
iherusalem die heyleghe stede
ende orienten algader mede
daer groet wonder sal ghescien
daer na soe seldi sien
hoe der ioeden groet conroet
die wilen alexander sloet
vte selen comen dan
ende verslaen wijf ende man
ende iammer weerken sonder ghetal
ende hoe dit volc inden sal
daer no soe moeghdi zien
xv tekene die ghescien
selen vore den doemsdach
dien elc mensche ontsien mach
daer na seldi hoeren
hoe antkerst sal sijn gheboeren
ende dat volc sal verleiden
met siere groeter subtijlheden
hoe enoch ende helyas
al selen maken ghedwas
dat hi gheseit heeft ende ghedaen
daer na sal volghen saen
dat staerke ordeel sonder waen
dies nieman en mach ontgaen
daer god elken loen sal gheuen
na sine verdiente in dit leuen
ende hoe ertrijke dan sal inden
alsoe wijt bescreuen vinden
in vrayen boeken sonder ghile
alsoe onsbescreuen wilen
heileghe sante diet wel wiste
vte des heylecsch gheest listen
capitele heeft hi inne
xii alsict versinne
inder werelt vonden en es
niet volmaect des sijt ghewes
deuweghe god es de ghene
die volmaect es allene
die van niet al ghemaect heeft
ende elker dinc hoer wesen gheeft
onder die welke twe sijn
bouen andren dinghen fijn
dat sijn ingle ende menschen met
dingle sijn daer toe gheset
dat si gode dienen in hemelrike
entie mensche op ertrike
soe wat menschen heeft ontfaen
van gode redenlec verstaen
subtilen sijn ende daer toe cracht
die sal es hi welbedacht
dese gauen altoes keren
te goeds dienste ende tsire eren
twe gauen soe gheeft onse here
die menich mensche beghert sere
die metten mensche nochtan twaren
alse hi steerft te nieute varen
dat sijn rijcheit ende scoenhede
maer doeght die hout hoer stede
euwelijc met haren man
die nemmermeer vergaen en can
daeromme laet ons gode minnen
dats van doeghden dat beghinnen
want die gode mint dat verstaet
en doet wetens nemmer quaet
so wie seght ic minne gode
ende niet en hout sine ghebode
hi lieght dat seght sente ian
die de waerheit wel scriuen can
die gode mint gherne hoert
altoes spreken goeds woert
want vrient in allen daghen
hoert van vriende gherne ghewaghen
dat eerlec si ende goet
want hem verhoechter af de moet
soe voeght dan wel daer bi
die gode minnen dat si
desen boec gherne lesen
want hi sal algader wesen
van gode ende van alre doeght
ay here want ghi vermoeght
soe verleent mi hier toe sijn
nu hoert hier mijn beghin
inden name goeds des vrien
ende onser vrouwen marien
gode die sonder beghin es
ende sonder ende gheluste des
in sijn godlijc melde ruren
dat hi maecte craturen
ende dat en dedi daerom niet
dat hi hoers bedorste iet
maer om dat hi hen woude
sine ghiften en sine vroude
gheuen ende toenen meldelike
beide hier ende in hemelrike
want eer hemele oft erde waren
oft iet datmer in siet baren
soe was god sonder beghin
also machtech meer no mijn
ende in also groter blijscapen
als doe hijt al hadde ghescapen
ende dat alle dese dinghen
weder te nieute ghinghen
ende ingle ende meschen ghemene
ende niet en bleue dan hi allene
sine macht ende sine glorie daer af
en waers te minder niet en caf
onder alle creaturen
en heeft god maer twe naturen
redenlec verstaen ghegheven
ja ende oec ewelijc leuen
dats dinghel ende die ziele smenschen
die onse here na wenschen
maecte ende foermeerde
alsoet sine wijsheit ordineerde
hemel water locht berch ende dal
maecte god van nieute al
ende dingle daer toe mede
maer die menschelijchede
maecte hi in een ander maniere
dats van elementen viere
locht water vier ende erde
maer die ziele heeft een ander werde
sijs ghemaect wildijt leren
van dien ademe ons heren
want god den mensche in blies
den gheest sleuens sijt seker dies
dats die ziele ende anders twint
alsoe men wel bescreuen vint
dus sijn dingle ghemaect van niet
maer die ziele als ghijt wel siet
blies vte hem onse here
die noyt noch nemmermere
beghin noch inde en heeft
ende altoes sonder ouden leeft
welcs dan edelre berecht mi des
soe dat van niet comen es
soe dat ierst nam sijn ruren
vter godliker naturen
die edelre es dan al
dat ie was oft wesen sal
hi maeghs vraghen dies beghert
maer en dunct mi gheens vraghens wert
nieman en gheloue nochtan des
dat die ziele sonder beghin es
alse bliesse god den mensche in
daer soe was ierste beghin
men vint simpel liede soe leec
ende in tgheloeue alsoe weec
dat sijt houden in hoer verstaen
dat god es alse mensche ghedaen
die lichame ende lede heeft
alsoe hi ons menschen gheeft
neen hi niet diet wel versteest
god es altemale een gheest
daer hemele ende erde vol sijn mede
nochtan en vult hi ghene stede
op ene vre es hi ouer al
in hemel in zee op beerch in dal
hem en es verboerghen twint
die alle herten binnen kint
sijn doeght sine cracht sine groethede
sine gherechticheit sine milthede
en mochtu nieman orconden
al sprake hi met dusen monden
nochtan gaet sijn ontfaermecheit
bouen al dat hier es gheseit
dats ons en groet toeuerlaet
op dat wire op doen gheen quaet
alsoe alse sine wijsheit diep
alle dinc van nieute sciep
alsoe soude hijt ontmaken saen
al in eere oghe op slaen
ende dit hout al sine moghenthede
staende aldus in sijn stede
ende dade hier sijn hoede af iet
het worde weder al niet
want het van niet al es comen
als ghi hier vore hebt vernomen
waenstu sod mensche dat hi
na sine ghedane sciep di
in des lichamen vorme
dien eten selen die worme
neen hi niet waerlijc
du best een vuil slijc
ende stinkende als een mes
ende die godheit die es
soe edel ende soe scone
ens nieman onder den trone
dier van enen hare toe dochte
dat hier af spreken mochte
dusent sonnen die men siet
en waren soe scone niet
noch al hemelrike mede
als hi es in sire godhede
want alle naturlike scoenheden
beide van bouen ende van beneden
moeten alle vte hem ruren
die meester es der naturen
sijn diepheit es sonder gront
sijn hoecheit es nieman cont
sijn dijcheit es onghemeten
nieman en mach volweten
sijn ghedane noch sijn wesen
ende dier meest na lesen
dolen meest weder ende wey
als blinde die slaen na dey
dat haerre en gheen gheraken en can
ets waer ghelijc enen man
ghinc die gods sone op ertrike
die god was ghewaerlike
maer sier godheden ghedane
en scoudemen niet daer ane
maer sine godlike dade
die hi wrachte vroech ende spade
die sachmen oec openbare
oec seit men inden outare
dat broet des sijt ghewes
daer hi waerlijc in es
maer die godheit in dien
blijft daer al onghesien
thoechste wesen dats die godheit
daer in es een driheit
daers drie in een ende een in drie
meerre wonder en saghmen nie
onder den hoghen trone
dan in een wesen drie persone
ende drie persone in enen god
nieman en si soe sod
dat hi daer op te langhe dure
te wetene goeds nature
die mensche can hem selven cume bekinnen
hoe soudi gode dan versinnen
men gheloue simpellike
dat ons here van hemelrike
es een god in drie persone
men comter mede ten hoeghen lone
want nieman en maeght te gronde slaen
alsic v vore dede verstaen
drie hemele sijn teere somme
ende dene gaet allomme ende omme
ertrike al eest wonder
bouen besiden ende onder
dierste hemel wildijt verstaen
die es alse lasuer ghedaen
van lichamleker naturen
ende loept alomme tallen vren
ende tfiermament oec mede
alsoet van rechte es sijn sede
dander hemel altemale
es ghelijc dien cristale
daer dingle ende goede gheeste
in ghebruken haere groeter feeste
die nemmermeer en mach vergaen
die derde hemel es ghedaen
oft hi al gulden waere
gods stoel die steet al dare
daer es douerste moghentheit
die troen de drieuoldecheit
daer die glorie soe groet es
dat nieman wert nes des
dat hi daer af iet sprake
want sijs te hoeghe die sake
beuelen wijt gode dijt al weet
ic wane daer niemans stoel en steet
dan die stoel des vader
ende des heilechs gheests te gader
maer des sons stoel staet bi
siere moeder stoel ghelouets mi
want hi selue heet in siere leren
dat wi vader ende moeder eren
ic hebbe ghelesen al sonder waen
dat dese drie hemele alsoe verre staen
deen vanden andren sijts ghewes
als van hier ten fiermamente es
dat een steen anden hemel ware
die woeghe hondert menschen sware
ende rechte viele neder waert
nacht ende dach onghespaert
hondert iare souden liden wale
eer hi neder quame te dale
nochtan varent dingle eer
eermen dade eer oghen keer
ende die goede zielen met
alsoet god heeft gheset
tselker stat seght dat latijn
datter hemele vij sijn
om der vij planeten wille
daer af swighic al stille
hoe deen loept oest ende dander west
alsoet god heeft gheuest
nochtan scinet in hoere vaert
och si alle liepen weestwaert
inden middelsten hemel sijn
ix manieren van inglen fijn
dat sijn ingle archangele trone
principate dominatione
potestate cherubin
serub ende cheraphin
dese dienen dach ende nacht
hoeren sceppere met al hoere macht
elc van sinen ambachte
daerne gode ierst toe achte
daer si nemmermeer vut en keren
daer bi bleuen si inder eren
die dandere verloren domlike
ende daeruen moeten euwelike
wat hoere ambacht sijn daer
ware leken lieden te swaer
maer also saen alse onse here
dingle in die groete ere
ghescepen hadde ende ghedaen
soe verhief hem al soe saen
lucifer die voerbaerste
die de scoenste was entie claerste
soe dat hi dandre versmaede
alsoet siere hoeuerden gaede
ende waende te hoeghren state cleven
dan hem god hadde ghegheuen
dandre ingle oec twaren
die lucifere hout ware
tesen ouermoede ghelijc dommen
waenden oec sijn gheclommen
bouen hare ghelijc dare
ende alsoe saen warts gheware
hoer sceppre ter seluer stont
ende warp die meestre inden gront
vander berrender hellen
maer vanden andren ghesellen
bleuen vele in die locht
daer soe hebbensi hare vlocht
bernende in groter pine
daer in hen altoes steet te sine
si waren alsoe laesic
als onlanc als een oghen blic
inde glorie want alsoe saen
alsi hoer wesen hadden verstaen
vielensi thant in die houerde
ende moesten also saen horre verde
want alsoe alsmen leest
soe en hadt gheen recht gheweest
dat si iet daer waren bleuen
die hen hadden verheuen
ieghen den ghenen diese sciep
ende tier groeter eren riep
dat anders niet en dede
dan sine goedertierenhede
sonder haer verdiente als ende als
si waren wel wert selcs vals
dingle sijn gheeste al ghemene
die vlesch en hebben no bene
sine vullen ghene stat
no sine weghen dit noch dat
hen es niet onghemicke
hemele erde no muer soe dicke
soe waer dat hen staet te sine
sine lident al sonder pine
ende waer si varen in ertrike
oft inde helle die ghelike
altoes soe volght hen mede
die hemelsche vroudelijchede
al sijn dingle subtijl sere
sine wete mijn no mere
van goeds verholenhede
noch wat ghescien sal mede
dan hen god wille laten verstaen
ende dat scouwen si also saen
in hem als hijt beghert
ende alse hise dan erghen wert
senden wille weten sijt thant
waer ende waeromme si sijn ghesant
ende varen thant ghereet
daer ende doen hoers sceppers beheet
alse scrijftmen ingle inde gheliken
an die weghe met vlederiken
ende met liue als een man
si en hebbens twint nochtan
maer om datmen ghenen gheest
scriuen en mach daer om eest
dat mense alsoe moet maken
men caens anders niet gheraken
dingle die sijn in hemelrike
sien wat ghesciet in ertrike
alsi dan iemene sien
dien mesuallen sal oft meschien
soe comen si neder in alsoe saen
alse ene oghe soude toeslaen
ende staen dien mensche in staeden dan
eest dats hem god an
ende alse onse here wilt ghedoeghen
dat si hen iemene vertoeghen
soe nemensi vander locht ane
ene vorme ende ene ghedane
daer si in maken dat ghetoeghe
maer ghene menschelijc oghe
en mach gheest zien sijts ghewes
weder hi goet ocht quaet es
hoe sere dat een mensche ware
in vernoye oft in vare
ia in rouwen alsoe groet
dat hi wilde wesen doet
mochte hi enen inghel scouwen
hi vergate al sijns rouwen
ende hem soude dunken claerlike
dat hi ware in hemelrike
oft hi bleue doet lichte
van selker claerheit ende lichte
want vij sonnen aen dien trone
en waren alle niet so scone
no soe clare ene creature
als dinghel es in sine nature
elc mensche wie hi si
heeft enen ingel dien hi
beuolen es om dat hi sal
dien mensche hoeden ouer al
ieghen dies viants subtijlheden
die hoer nette altoes spreden
omme den mensche te vane
ende ane die ziele te verslane
en daet des inghels hoede
hi maecte ons tongoede
lijf ende ziele ende alle dat
des ons soude sijn te bat
maer als wi lude ende stille
algader onsen wille
dien duuel consenteren
soe laet hi ons dan gheberen
als diet niet ghebetren en can
maer altoes es hi ons an
met sinen subtijlen vermane
om vten sunden te stane
soe gherne behildi in dere
die ziele die hem ons here
op trouwe beuolen heeft
ende soe waneer die ziele sneeft
so es die inghel verseert
ende alsi hare ten doeghden keert
ende die sonden wille laten
soe wert hi blide vtermaten
omdat hi dat behouden sal
dat hem sijn here op trouwe beual
dits ghelikenesse al bloet
oft een lants here groet
sinen lieuen knape beuale
sijn kint om dat hijt wale
leren soude en beleiden
ende dat kint dan ten quaetheiden
trocke ende te blamen
soe soude hem die knape sere scamen
vore sinen here om dese sake
aldus sijn dingle tonghemake
alse hem die ziele ontfecht
ende an die quaetheit emmer plecht
niet en verstaet dat moghen
die ingle rouwe doghen
al zien si dat si noede zien
hoer vroude en mindert niet van dien
wet dat met groeten sinnen
dingle die menschen minnen
ende dat hem leet es harde sere
dat si verweerken onsen here
want si begheren boven al
dat volmaect ware tghetal
daer dingle vut vielen neder
want dat moet emmer weder
met menschen sijn voldaen
ende soe meer liede te hellen gaen
soet langher es des sijt ghewes
eert tghetal volmaect es
die na lieue vriende haect
sine vreude nes niet volmaect
eer hi die ghene bi hem weet
daer hem sijn sin toe steet
aldus verlanght den inglen mede
daer na dat die idel stede
met zielen ghevult soude wesen
men soude v noch vele lesen
van dier ingle state
maer dat ict nv late
dunct mi ghenoech tesen male
ic woutsi dit behilden wale
ghi horet mi segghen hier voren
hoe som dingle verloren
die hemelsche vreude niet allen
daer si vte moesten vallen
die meeste meestre inder hillen gront
maer die andre bleuen tier selver stont
in watre in lochte ende op lande
ende dese sijn alle viande
smenschen die altoes poeghen
hoe sine bedrieghen moeghen
ende verleiden om dat si
soe sere beniden dat hi
tier groter vreuden selen comen
die si hen seluen benomen
hebben alsoe scandelike
ende daeruen moeten euwelike
ende na dien dat si twaren
te voren sone waren
ende lieflijc ende clare
soe warden si daer nare
leelijc swart ende eyslijc
ende stinkender dan een slijc
ende waer si sijn in elke stede
soe volghet hen altoes mede
die helsche pine ende dat torment
dat nemmermeer en wert gheent
vele meestre sijn dare
ende elc heefter sine scare
die te sinen dienste steet
ende te sinen ghebode es ghereet
ende soe welc quade gheest
der menschen bedrieghet meest
hi es willecome ende best ontfaen
om dat hijt soe wel heeft ghedaen
ende die luttel connen beiaghen
sijn ghestoeten ende gheslaghen
ende van herden cranken loue
om dat si luttel bringhen te houe
soe set men enen andren in sijn stat
om den orbore te doene bat
deen es subtijlre vele
dan dander es in allen spele
alsoe alst tfolc van ertrike
in behendecheit sijn onghelike
wet dat wel ende verstaet
waer die mensche leeght staet of gaet
datter m om hem houden
dine alle gherne souden
ane ziele ende ane lijf deren
lietse god ons here gheberen
maer inghel hoetse daer af
den welken datse god gaf
te hoedene inde gheboert
alsoe ghi voren hebt ghehoert
si en weten oec niet van dien
dat namaels mach ghescien
noch si en weten noch en kinnen
des menschen herten binnen
en si dat sijt merken
ane hoer ghelaet ende an hoer werken
want si sijn subtijl sere
ende weten vele mere
dan menschelike herte ghevreest
bi dien si sijn al gheest
ende van ingheliker naturen
al sijn verwandelt hoer figuren
ende haer wel om wee ghegheuen
hen es hoer subtijlheit bleuen
si sijn in wille altoes wale
die werelt altemale
te bederuene mettien lieden
en daet dat hen verbieden
die goede ingle dise slaen
alsi iet archs willen bestaen
want si en moghen dat verstaet
en ghenen mensche doen quaet
en si dats hen god ghehingt
dan es selc diet toe bringt
scade entie menecherande
beide te watere ende te lande
om sonden die sijn ghesciet
oft om ander sake die god siet
waerbi dat hijt laet ghescien
ende alsoe saen hebben ghesien
die goede ingle goeds ghehinc
ende verbeiden oec dier dinc
alsoe langhe alst gods wille si
ende niet langher oec ghelouets mi
dat firmament dat si v cont
es allomme gaende ront
binnen hol als een ey dop
ende heeft in hem sonder scop
beloken als enen crocht
erde water ende locht
omtrent firmament sijn gheseten
die sterren entie planeten
vander naturen es dfirmament
dadt altoes omme rent
ende nemmer stile en mach staen
dat moeghdi merken ende verstaen
ane sonne mane ende sterren
die nemmer en staen noch en merren
sine loepen altoes ghereet
alsoe alst firmament omme gheet
nochtan lopen si contrare
dat v te vele te segghene ware
dat staercste dinc datmen vent
dats seker dat firmament
ende daer god met groeter cracht
meer wonders in heeft ghewracht
en dade sijn loep ende sijn bedrijf
al dat ontfaen heeft lijf
en mochte ruren clene noch groet
het soude al sijn oft ware doet
maer sijn loepen ende sijn ruren
doet ruren die creaturen
ende crude ende bome springhen
ende maect oec tijt allen dinghen
daer dat firmament keert
alsoe als ons een meester leert
es dat gheruisch ende dat ghecrake
soe groet ware dat sake
dat een man soe groet ware
als ertrike ende ware hi dare
hi soude thant bliuen doet
van dien gheruische hets soe groet
sine snelheit sekerlike
es oec sonder ghelike
want het als ghi wel kint
ertrike al omme rint
binnen enen nachte ende enen daghe
ende waert dat ene vre stille laghe
menschen ende alle creature
souden ligghen sonder ruren
de sonne es der planeten ene
nu verstaet wel wat ic mene
die scoenste entie beste met
ende dier wi meest hehben te bet
en daedt hoer hitte ende hoer doeght
ertrike en worde meer verhoeght
van vroch no van andren dinghen
vut der erden en soude niet springhen
maer vander waermheit die si
der erden gheeft ghelouets mi
so springhen boeme ende crude daer vte
die ons coren gheuen ende frute
ende want der sonnen nature steet
dat si droeghe es ende heet
ende al die werelt verbranden soude
en quamer toe en ghene coude
soe es die mane ghemaect om dat
dat si cout es ende nat
ende tempert thitte ende tvochte
soe dat derde gheeft hoer vrochte
ende crude ende bome ghetidechlike
springhen ende wassen op ertrike
die sonne es in horen stane
vele hoegher dan die mane
hoer loep en hout niet enen pat
hi hoeght ende nedert ghi seit wel dat
alsoe god gheset heeft hare
ende voldoet si eens ten iare
die mane oec als ghi wel siet
en hout enen loep niet
si hoeght nedert wast ende waent
ende dit voldoet si telker maent
nu valt selcstont bi desen
diuersen loepen die hier wesen
dat die mane comt gheronnen
tusschen ons ende der sonnen
ende scut der sonnen scijn dan
dat hi tons niet comen en can
ende soe werdet donker zaen
soe dunct ons die sonne vergaen
maer als mistmen der claerheit een deel
die sonne blijft nochtan gheel
ende alsoe clare alsi ie ghewaert
sine ghewan nie minke no scaert
anders dan ons hoer scijn ghebrect
die ons die brede mane bedect
ende alsoe die mane vorwert tijdt
ende deen den andren lijdt
soe heeftmen weder die claerhede
alsoe men te voren dede
dit valt des sijt ghewes
alse die mane sonde licht es
dats alsi ontfaen sal
die mane heeft hoer licht al
vander sonnen diet hoer gheeft
want si van hoer seluen en heeft
en gheen licht des gheloeft
die an die mane hadde sijn hoeft
hi soude die sonnen scouwen ane
want tusschen die sonne entie mane
en mach gheen dinc sijn
die mane verlore horen scijn
quame tusschen hen beiden iet
ende als dan aldus ghesciet
dattie sonne al selken pas gaet
soe dat berch oft hoeghe lant staet
tusschen sonne ende mane dan
soe datter sonnen scijn en can
toter manen niet comen
soe wert hore haer licht benomen
ende en es nemmeer clare
want die berch scuttet hare
dlicht datter tusschen staet
dan segghen wi die mane vergaet
maer dats sceren sonder waen
die mane en mach niet vergaen
si es so dicke ende soe breet
maer hoer licht dat comt ende gheet
ende alse die sonne met haren toghe
lijdt van dien berghe hoghe
soe ontfaet die mane echt
alsi te voren dede hoer lijcht
ende altemet dat sij lijdt
soe wert hore dlijcht ghewijdt
dit sijn die saken ende dbedieden
waerbi so dunct den lieden
dattie sonne entie mane
selcstont pleghen te vergane
noch sijn daer planeten viue
die sijn van groeten bedriue
want si die werelt sere regeren
alsoet die wille es ons heren
van haren viertut en willic v
niet vele segghen nv
want hoer macht ende bedieden
doech luttel vele lieden
dat sijn maers ende mercurius
jupiter venus ende saturnus
die heidene liede plaghen
wilen in ouden daghen
hoer gheloue te gheuene
ane dese planeten seuene
ende waenden openbare
dat elc van hen een god ware
om dat hoer meestre in haren sen
die macht kinden in hen
ende daeromme daeden si heten
die vij daghe na die planeten
alsoe si noch gheheten sijn
beide in walsche ende in latijn
in griexsche ende in ebreusche mede
alsoe si noch houden den zede
die sondach heeft nader zonnen
ende alsoe wijt ghemerken connen
heet die maendach na die mane
die dijsendach volght daer ane
na maerse soe heet die
nu hebdi der planeten drie
die vierde dats mercurius
dats goensdach men vindet dus
jupiter es donredach
venus vrindach alsoe ict sach
na saturnusse die volght daer naer
heet die saterdach dats waer
aldus na desen ghehoude
viserdent wilen doude
in dietsche tale oec waerlijc
ventmense some noch ghelijc
elc planete des seker sijt
heft horen sekeren tijt
wanneer hoer regneren in gheet
alsoe alst es gods beheet
some planeten alsi regneren
moet dat volc discorderen
werren verhongheren oft storten bloet
some sijn oec alsoe goet
dat si pays bringhen ende vrede
ende volheit alles goeds mede
des menschen gheborte alsmen seeght
ane dien planeten vele gheleght
weder hi gheual ocht ongheual
oft gheluc oft ere hebben sal
ofte ghehaet sijn ofte lief
oft ghetrouwe sijn ofte dief
oft cort oft lanc sal leuen
alsoet god heft ghegheuen
voert soe seldi weten
datmen eenrehande cometen
selc stont in die locht siet
die en staet aen tfirmament niet
ende es ghedaen alse ene sterre
ende gaet vut harde verre
een stert dicke ende groet
die bediet princhen doet
diere tijt oft ander plaghen
die daerna in corten daghen
gherne pleghen te ghesciene
maer men pleeghse selden te siene
si berght hoer weder saen
alsi eenen tijt heeft ghestaen
sterren sijn daer sijds ghewes
soe vele dat meer dan wonder es
daer esser meer diemen niet
en siet dan diemen siet
want om die hoecheit vanden stane
en machmense niet scouwen ane
dat selue licht dat snachts baert
alse die mane es elwaert
dat comt ons vandien sterren al
al scijnt daer selke cleine ende smal
sijs alsoe groet wet dat wale
alse erterike altemale
die ware daer die sterren staen
ertrike soude hem zonder waen
alse cleine dunken wel
alse ene not van enen hasel
oft cleinre dats seker waer
soe verre est van hier tote daer
errde ende water al sijn si groet
ligghen tsamen ront als een cloet
entie erde si leeghet
op dwater als men zeghet
ende sijn alomme entomme ront
ende en hebben inde no gront
noch oec gheen fundement
anders dan dat firmament
dat houdet algader staende stille
alsoet es die gods wille
bi enen eye mochdi merken wale
die hemel dat es die scale
dwitte dat firmament
dat altoes loept omtrent
die doder dats ertrike
dus eest recht na dese ghelike
ertrike es ront als een cloet
nu mach v hebben wonder groet
hoe ertrike dus stille leeght
dat het in gheen side en verweeght
want hem nerghen dinc en ghenaect
daert eneghe ruste op maect
dat salic v thant doen verstaen
tfirmament es alsoe ghedaen
van sire naturliker machte
dat het ertrike hout bi crachte
dat winken en mach hier no daer
want waert cranker en haer
ter ere dan ter ander siden
ertrike soude veruaren en gliden
dat mochdi hier bi merken te bat
stoede in dese erde en gat
dat dore ertrike ghinghe met allen
ende lietmer enen steen in vallen
hine viele niet vorder sire strate
dan ter middelt vanden gate
want dfirmament van beiden siden
ende leitene op no neder liden
ghi moeght oec wel mecken
bi steenen die yser strecken
leght een naelde tusschen ij stenen
als na den andren alse den enen
die naelde sal ligghen stille
maer eist dat sake dat ic wille
den enen steen achter tien
die naelde sal ten naesten vlien
aldus in desen vouden
staet ertrike stille ghehouden
bides firmaments crachte
alsoet gods wijsheit wrachte
merct oft een cloet hier hinghe
daer meneghe vlieghe allomme ghinghe
bouen besiden ende onder
dat ware een cleine wonder
alsoe gheet dat volc op ende neder
allomme dat ertrike vort ende weder
ende elc waen int hoechste sijn
alse hier es dat sonnescijn
soe eist nacht ter ander ziden
alsoe men die sonne altoes siet liden
ende alsoe die sonne es daer
soe eist daer dach claer
ende soe eist nacht hiere
ets der sonnen maniere
dat si nemmer stille en staet
maer altoes allomme gaet
waer die sonne begaen mach
ertrike daer eist dach
want die dach ens anders twint
dan claerheit die dsonne vut sijnt
alse si in dwesten neder gheet
soe verliesen wi den dach ghereet
ende voertene voer hare mede
waer si lijdt telker stede
ende alsi dan int oest op gaet
soe scoutmen dan den dagheraet
aldus eist altoes erghen dach
danc hebbe god diet al vermach
oft nacht dagheraet oft auenstont
want om dat ertrike es ront
sone can die sonne tenen male
al niet bescinen hoer pale
nu comt mi in mire memorien
te segghen vander purgatorien
dat es dat vegheuier
dat fel es ende onghehier
ende mwerf heter in dien
dan tfier dat wi hier sien
want ets gheestelec altemale
ende niet materiale
het nes van colen no van houte
worpmer een haenbilt in hi smoute
alsoft ware een snee
oft lieper dore die zee
en souder twint af hinderen
en mahch blusschen no minderen
alse die ziele vut sal sceiden
ende niet langher en mach beiden
ende berou heeft ontfaen
ende niet ghenoch en heeft ghedaen
soe comen die viande alsoe sciere
ende draghense inden vagheuiere
daer si sijn in groten vare
dan soe comen dingle dare
dise troesten te volstane
om die grote vroude tontfane
ende omme de minne van onsen here
dat verblijdtse harde sere
sante ende santinnen mede
comen oec aldaer ter stede
ende gheuen troest horen vrienden
die hen op ertrike dienden
also dats hen sere es te bat
aldus laesic in eere stat
dat ene ziele sonder sonde
in midden dvagheuier stonde
en scaede hare niet een caf
want die nature daer af
heeft god al soe ghemaect
dat nieman die pine en smaect
dan die met sonden es besmet
aldus heuet god gheset
tormente die de zielen doeghen
eer si ter glorien comen moeghen
en sijn al niet met brande
maer si sijn menegherande
som ghesoden som ghebraden
ende ghesmouten alse caden
ende thant sijn si daer naren
alsoe groet alsi vore waren
want sine moghen steeruen niet
hoe groet si doeghen dat verdriet
som dorst som coude
som slaghe menichuoude
die hen gheuen die quade gheeste
die om haer torment driuen feeste
alsoe gods gherecht ordeel
elken gheeft sijn deel
van tormente inder noet
na dattie sonden sijn groet
die vriende op ertrike laten
hebben daer af vele baten
want zielmessen ende ander bede
ende aelmoesenen daer toe mede
helpen hen harde sere
te comene vte haren sere
nochtan soudt hen doen stade
dijt met goeder trouwen dade
ja in dat inde van yrlant
alsoe alsict ghescreuen vant
sijn tormente van vele manieren
die daer die zielen hantieren
die enen riddre twaren
leuens lijfs ghetoent waren
die patricius es gheheten
ende quam weder ende dede weten
den volke algader van dien
dat hi daer hadde ghesien
soe dat nieman ghepeinsen en mochte
dwonder datmen daer wrochte
van meneghen tormente swaer
datmen den zielen dede daer
ende noch heetet daer bi
purgatorium patricij
nu willic v voert tellen
vanden tormente vander hellen
die menegherande sijn ende swaer
die de zielen doghen daer
die helle es eene stede
daer altoes es demsterhede
sonder ghenade oft ontfarmen
men hoert daer niet dan carmen
groet ghescrey gheslach van handen
ende ghecrisel oec van tanden
ende alle manieren van wee
der hellen waren daer twee
ene bouen ende ene beneden
die zielen van goeden zeden
ende die te hemelrike hoerden toe
voeren in die ouerste doe
eer god ane den cruce starf
met welker doet hi verwarf
dat hise vut dier pinen sloet
ende brachtse tier bliscap groet
maer die in die neder helle waren
die moesten daer twaren
besloten doen in bliuen
ewelec met dien caytiuen
in die helle es een vier
dat heet es ende onghier
ghelijc dat onse vier heeter es
dan een ghescreuen des sijt ghewes
alsoe es dat heeter dan dit
daer soe meneghe ziele in zit
dits een vier dat altoes blaect
van neghenen dinghen ghemaect
dat minderen mach no vergaen
ende es onder der erden ghestaen
neghenderhande weetmen waele
sijn daer tormente principale
dierste es van dien bernenden viere
dat daer es soe onghire
al waert dat allinghe
die zee daer dore ghinghe
die hitte nochtan van desen
en souds twint te minder wesen
maer soude branden alst vore dede
ende en gheft ghene claerhede
dander pine es ene coude
dat daer es soe menechfoude
dat nieman en mochte vertellen
dat es daer oec inder hellen
dat coude es van zelker cracht
worder een berch van viere in bracht
hi verlore al sinen brant
ende worde ijs altehant
dat derde point van dien tormenten
dat sijn draken ende serpenten
ende worme menegherhande
die daer woenen in den brande
ghelijc vische in die riuiere
die eyslijc sijn ende onghire
beide te siene end te hoerne
si gapen ende si hebben horne
oft sijt al souden verslinden
ende die serpente winden
daer dien zielen om den hals
ende doen hen vele ongheuals
die vierde pine doet hen groete noet
dats stanc die daer es soe groet
dat ghene herte en mochte dinken
die blijft hen altoes sonder minken
waers een dropel in een conincrike
dlant verdorue ghemeenlike
die vijfte pine van desen
es dat daer duule wesen
die de zielen soe sere slaen
alse smede die met hameren staen
op een anebilt ende smeden
want si sijn zelc van seden
dat si niet moede en moghen werden
soe wat arbeide dat si herden
ende die zielen oec en moghen
niet steruien wat si doghen
ende alse die zielen alsoe plat
gheslaghen sijn als een blat
soe sijn si weder twaren
alsoe si te voren waren
aldus en wert hoer torment
nemmermeer daer gheent
de seste pine mochdi weten
dat sijn die eyselike creten
ende dat vervaerlijc ghehule
dat die serpente vule
entie worme ende die draken
omtrent die zielen maken
daer si om haer kele winden
oft sijt al souden verslinden
ende groet gheslach van handen
ende ghecrisel groet van tanden
ende meneghe stemme van wee
diemen hoert ielanc soe mee
vanden arme kaytiuen
die daer dien iammer driuen
die seuende pine alsmen ons seit
dat es die groete demsterheit
daer si af hebben grote noet
want daer nes licht cleine no groet
dachtende pine die si daer
hebben es hen harde swaer
dat es die scande vandien zonden
daer si in worden vonden
want elc kint ende verstaet
des anders sonde ende mesdaet
die neghende pine es
dat si des wel sijn ghewes
dat hoer torment moet sijn
ewelec sonder termijn
buten troeste van alre ghenaden
ende dat hen niene mach staen in staeden
aelmoesene vasten no bede
ende dat gods ontfarmechede
tote hen niet comen en sal
dit gheft hen rouwe bouen al
dese ix tormente die ghi
hier vore hoeret segghen mi
heft god aldus ghegheuen
om dat die mensche in dit leuen
versmaedt die ix ordenen fijn
der ingle die in den hemel sijn
want hi ons daeromme heft ghescapen
te comene in die gheselscapen
daer hi ons toe heft vercoren
en si dat wijt willens verboren
met onser dwaesheit ende anders niet
van selker dwaesheit dusdaen verdriet
god heuet wel gheuoeght
want hijt alsoet siere wijsheit ghenoeght
gherecht torment heeft vonden
alsoe behoert telker sonden
om dat si in haren tide
vol waren van nide
ende houerdech ende fier
bernensi in dat hete vier
ende om dat si dreuen mede
der werelt verwaenthede
ende svleesch ghemac so menechfoude
soe doghensi dat groete coude
om dat si so node saghen
die arme in haren daghen
ende die ghene niene wouden eren
die den wech ten hemele leren
soe sijn si daer hen omtrent
meneghen drake ende serpent
om dat si in horen liue
der luxurien bedriue
leuerden hoer leuen lanc
hebbensi dien groeten stanc
om dat si en wouden doeghen niet
penetentie ende ander verdriet
doer die minne van onsen here
so slaetmense daer soe sere
om dat si hoerden noede
segghen die gods gheboede
ende dat der zielen orbore ware
soe moetensi hoeren dare
dat ghehule ende dat ghecrite
des si meer en werden quite
e om dat si niet en woude keren
ten gherechten gheloeue ons heren
ende ten lijchte dat gode selue es
soe moetensi des sijt ghewes
in de demsterheit bliuen
ewelec met dien caytiuen
om dat si in haren stonden
den priesters halen hare sonden
soe siet daer ende verstaet
elc des anders mesdaet
ende om dat si vroech no spade
en riepen optie gods ghenade
ende sonder vreese sonde daden
ende also waren beraden
dat si ewelijc in sonden bleuen
liete hen god ewelijc hoer leuen
soe staet hen daer te sine
ewelec in die pine
buten allen toeuerlaete
ende sonder troest van enegher bate
aldus heft god met sire wijsheit
elker sonden pine gheleit
nadat hare van rechte behoert
als ghi hier vore hebt ghehoert
si souden die doet gerne zien
maer die doet sal hen vlien
ende die de zielen pinen daer
en werdens niet moede dats waer
dus en wert hoer torment
nemmermeer daer gheent
in een boecsken dat ic las
van ere zielen die ghesceeden was
vten lichame in hierlant
ende wart ghevoert daer si vant
vele tormente vander hellen
hoeredi die vertellen
ghi sout van vare beuen
doe wert hare macht ghegheuen
mids der ontfarmecheit ons heren
dat si weder soude keren
ten lichame alsi dede
hi wart leuende ter stede
ende vertrac dien volke voert
wat hi ghesien hadde ende ghehoert
des niemanne volwondren en can
tondalus soe hiet die man
alse die ingle scandelike
verloren hadden hemelrike
maecte god den mensche om dat
hi weder vullen soude die stat
daer si vte ghevallen waren
hi maecte den mensche twaren
vanden lime vander erden
dien quaeden inglen tonwerden
om dat die cranke menschelijchede
besitten sal die edel stede
daer si die edele creaturen
cume eene vre in mochten duren
ende daeromme pinen si altoes ende poghen
hoe si ons die stede benemen moghen
god en maecte alsmen wel siet
den mensche allene van erden niet
maer van elementen viere
erde water locht ende viere
van erden vleisch ende bene
dbloet vanden watre allene
die hitte vandes viers naturen
vander locht die asem ende dat ruren
ende alse die ziele vten liue vaert
keert elc van desen daer waert
danen dat het van ierst quam
ende daert sijn beghin af nam
locht ter locht vier ter sonnen
want si daer af beide beghonnen
dbloet keert ten watre mede
want die enen doeden op snede
hine soude bloeden niet en twint
ende dat water dan dat rent
in dat vleesch diet al drinct
ghelijc dat water in derde sinct
want tvleesch nature heeft vander erden
ende erde weder moet werden
die ziele oec als vte veert
keertse weder te gode weert
oft daer hoer god verwijst
want si ierst vut gode rijst
aldus na aristotiles leren
moet alle dinghe keren
thoren beghinne daer si af quamen
ende hoer wesen ierst af namen
elc mensche heeft inne
van naturen vijf sinne
sien horen riken smaken tasten
te maten eten drinken vasten
ende met leuene soberleke
hout men vele bat te ghereke
beide senne ende lichame
dan ocht men te vele name
dies men dronke oft ate
want ens niet soe goet so mate
met lichten dinghen ende clenen
comt die lichame henen
ende wie te vele wilt vaten inne
struweert lijf ziele ende sinne
men seght die hem daer toe set
dat hi eenwerf daeghs et
dat hi gheestelike leeft
ende wie hem daer toe gheeft
dat hi tweewerf et daghelike
dat hi leeft menschelike
ende die driewerf et ofte mee
dat hi leeft als een vee
hier na sal ic v leren
hoemen den lichame sal regeren
daerbi swighic v van desen zaen
ende wille op mijn beghin gaen
therte es here ende voecht dat wet wale
van dien lichame altemale
en leght seker ter cure
besloten in sinen mure
dats die borst des sijt ghewes
dadt dvaste vanden lichame es
alle die lede ende alle die sinne
die de lichame heuet inne
dinen der herten vroech ende spade
ende werken alle bi sine rade
die voete draghent daert wesen wilt
die hande draghen sinen scilt
thoeft dat es sijn casteel
ende om dien te houdene gheheel
soe sijn die hande altoes ghereet
weder men stect oft sleet
si hebben lieuer dat men hem gherake
dan datmen dien casteel brake
ii oghen ij oren dat sijn si viere
dese sijn der herten mesalgiere
want wat si sien oren ende verstaen
doen si der herten weten zaen
ende hoeden den casteel met groten ghere
datmen hem niene scade no ne dere
ten lichame behoren sonderlinghe
van naturen drie dinghe
dat sijn dese drie wildijt weten
slapen drinken ende eten
die twee machmen verdraghen
den slaep machmen niet veriaghen
want hi es staerker vele mee
ende subtijlre dan dander twee
want alsmen sijns niet en moedt
soe comt hi al onuerhoedt
ende verwint al tesamen
cracht ende sijn des lichamen
dat hi en kint clene no groet
ende leeght oft hi ware doet
die nacht es om dat ghescapen
dattie menschen selen slapen
ende rusten lijf ende senne om dat
datsi sdaghes selen te bat
gode diene ende hem versijnnen
ende hoer lijfs noedorste winnen
dat ierste rusten vande saken
dat god den mensche wilde maken
dat was om dat hi woude
dat hi hem dienen soude
ende daeromme hebben hemelrike
met hem seluen ewelike
dus can die slaep broeden
cracht ende sijn voeden
naest gods dienste alsoe
soe hoert den lichame toe
dat hi pine ende arbeide gherne
om sijn lijf te ghenerne
dats een salich broet sijts ghewees
dat me arbeide ghewonnen es
salich sijn si die dat eten
als ons here dauid doet weten
dbroeschste dinc in siere naturen
onder alle creaturen
ende dat onreinste mede
dats die arme menschelijchede
en daedt die ziele diese versiert
met haerre gracien ende bestiert
alse dat kint ierst wert gbehoren
soe en caent zien noch horen
gaen no staen bu noch ba
ende leecht als een worm bina
dyen van liue cracht ende sinne
comen hem harde trechlijc inne
want hijs xx jaer out die man
eer hi dese hebben can
ende als hi te sinen besten es comen
soe werdet hem zaen benomen
soe gaen hem cracht ende sinne af
die hem vore onse here gaf
soe gaet die lichame nicken neder
alse die ter erden wilt weder
te siere moeder daer hi af quam
ende sijn beghin ierst af nam
soe moeti steeruen eist lief eist leet
ende alse die ziele vte gheet
soe en blijft daer niet dan die sac
daer die ziele verboerghen in stac
dats die lichame die vule stinct
ende met der erden wert gheminct
ende es onwerder dan enech dinc
dat ie was oft lijf ontfinc
want si die sine vriende waren
alremeest van hem veruaren
ende stoppen hen daer ieghen
alsoe wi daghelijcs sien pleghen
o mensche vule caytijf
waer toe verhefstu dijn lijf
waeromme en peinstu niet ende veest
wanen du quaems ende wie du beest
ende waer dattu henen sout
bestu aerm rike ionc oft out
du moests wech eist lief eist leet
ende nieman oec en weet
wanner hoe ofte waer
dat es ons harde swaer
dedelste creature die
god onse here maecte ie
dats die ziele des sijt vroet
daer si gherecht es ende goet
ende die scoenste in hare nature
ende die leelecste creature
dats die ziele die in sonden
ende in valscheit es ghebonden
alsoe als dingle twaren
eer si vielen scoene waren
ende na worden eyslijc
alsoe es dit dien ghelijc
die ziele diet wel besiet
es een gheest ende anders niet
diemen gripen no tasten en mach
dien menschelike oeghe noit en sach
maer als god wilt ghedoeghen
dat si hen iemene vertoeghen
nemensi vander locht ene ghedane
diemen daer scout ane
ende het vergaet weder metter haest
alse ene kerse diemen vut blaest
want ens maer een blic oft een schijn
die zonder materie sijn
god es gheest die ewelec left
die beghin noch inde en heft
hi soe maecte gheeste twee
die inde en hebben nemmermee
dats dinghel ende die ziele mede
die hi daeromme werden dede
om dat souden ewelike
met hem woenen in sijn rike
diet met zonden niet en verborden
daer si die vrienscap mede scoerden
noch sijn dinghe wildijt weten
die wi oec gheestelec heten
alse locht sijn ende vier
gherech vier heten wi hier
die laye die dat hout vut gheft
oft ander dinc die materie heft
al eest dat mense gheuoelt ende siet
men machse gripen no sluten niet
die locht dat heetic dien wint
en machmen sien twint
maer men gheuoelten wel
nochtan es hi soe starc ende soe snel
dat hi huse ende boeme ter neder slaet
ende dscip dat in die zee gaet
ontwee kerft met groter scaden
dat hondert manne niet en daden
die groete zee die es soe es soe swaer
maect hi al in roeren daer
dit werct die wint al met sire crachte
nochtan es sijn gheuoelen sachte
dits te wonderne seere
die wint ghelijct onsen here
diemen gripen no tasten en mach
nochtan werct hi alden dach
dat al die werelt niet en dade
gheloeft si hi vroech ende spaede
voert willic dat ghi wet
stemmen ende ander lude met
dat sijn oec gheesteleke zaken
men machse sien no gheraken
maer ten oeren wilt dat in
ende anders in enghenen sijn
ende die oeren zendent der herten voert
als ghi hier vore hebt ghehoert
alse die ziele den lichame rumen sal
soe rumen met hare dan al
dat gheestelec in hem was
locht vier hoeren sien stemmen alsic las
daer en blijft niet tien male
dan twee dinghe materiale
dats vleesch ende bloet vorwaer
maer dbloet wert water daer
ende drinct in tvleesch te hant
alsic v vore dede bekant
ende dit vleesch rot ende wert erde
maer dandre varen harre verde
want si der erden nien bestaen
noch gheen rotten moghen ontfaen
des ghelike ende van desen
soude men v vele meer lesen
maer ic wilt nu legghen neder
ende ter zielen keren weder
selke meestre des gheloeft
seide wilen dat int hoeft
die ziele te ligghene plaghe
selke seiden dat si int herte laghe
om dat die senne ende dat verstaen
vut desen tween meest ghaen
maer andre meestre maken ons vroet
dattie ziele leght int bloet
ende soe waer dbloet es in die lede
dat daer die ziele es mede
ende daermen sbloets niet en vint
dat daer der zielen nes twint
alse haer nagle ende tande
dat dese hebben enegherande
sweren alst dicke ghesciet
dat en doet anders niet
dan dat die wortelen gaen
in dbloet daer si in staen
en mach gheen let sweren sijds ghewes
daer gheen bloet in en es
want al tgheuoelen groet ende clene
comt vter zielen alleene
want alse die ziele vte tiet
soe en gheuoelt die lichame niet
daer bi mochdi merken clare
dat ic hier segghe dware
die hadde eenen arm oft een been
daer bloet in en ware gheen
ende al verdorret were
daerne mochte comen engheen swere
want die ziele daer niet en leit
daer tgheuoelen al vte gheit
zielen sijn van manieren drie
dierste es redenlec ende die
kint wel ende verstaet
donderscheet tusschen goet ende quaet
ende moet oec ewelijc leuen
die es den mensche ghegheuen
van zielen dander maniere
die hebben vogle ende ander diere
die es onredelec ende stom
ende en weet recht no crom
die niet dan gheuoelen en can
ende alse die beeste sterft dan
soe sterft die ziele mede
dits van naturen hore zede
die derde maniere van desen
dat sijn zielen die groyende wesen
die en gheuoelen no en kinnen
die hebben crude ende boeme binnen
alse dese verdroeghen ofte vallen
gaet hoer ziele te nieute met allen
die ziele die blies god des seker sijt
vut sinen monde ghebenedijt
daer af si warm wesen moet
ende die ziele verwarmet dbloet
daer hore in te sine behoert
ende dbloet verwarmt den lichame voert
want alse die ziele vte vaert
werdt die lichame cout ter vaert
al dat die lichame doet oft sprect
dats mids der zielen diene berect
want die lichame en vermach gheen dinc
en si mids der zielen ghehinc
als een doede op en pert
datten draght daert beghert
daeromme heft der zonden meerre blame
die ziele dan die lichame
daeromme moet sijt ghelden swaerlijc
want si es onsterflljc
ende vaert harre verde
maer die lichame rot in derde
die ziele es licht ende subtijl mede
ende si en vult en gheene stede
al saten m zielen dats waer
alle tsamen op een haer
het en soude breken no boghen
noch last daer af hebben moghen
si soude liden dore enen mure
ende varen ten hemele op ene vre
want sijs gheest ende anders twint
darmen ghene materie in en vint
alst comt ten doemsdaghe
al waert dat dan en ziele zaghe
broeder kint moeder ende vaeder
ter hellen ghewijst sijn algader
sine souds twint te droeuer sijn
want hen dunct gherecht ende fijn
tfonnesse hors sceppers hors heren
met wien dat si keren
ter glorien van hemelrike
die hen duert ewelike
ende si die verdoemt sijn int verdriet
en beclaghen hen van gode niet
dat hi hen enech onrecht doet
want si kennen sijn vonnesse goet
ende si wouden wel al te samen
dat si nemmermeer vut en quamen
ende aldus daer mochten bliuen
ewelec met dien caytiuen
si weten wel si moeten comen
daer god die werelt sal doemen
ende met den lichame weder ghesellen
ende alsoe keren ter hellen
ende hoer pine dan sal sijn na das
noch alsoe groet alsi vore was
die sijn inden hemelschen zanc
hebben oec groet verlanc
om daer vte te sine saen
dat salmen alsoe verstaen
dat si gherne ten ordeele quamen
ende hoer lichamen ane namen
om dat hare vreude na desen
ghedobbeleert soude wesen
god heeft elker zielen op ertrike
beuolen een conincrike
dat si dat houde ende regere
alsoe dat horen here
vrome daer af come ende bate
soe es si een goet drossate
eist dat sijt alsoe beware
soe sal god zegghen tote hare
vrient nem dese croene
ic wildi met hoghen loene
louen in mijn eweghe rike
datti duren sal ewelike
want du heues mi ghedient
ghetrouwelike als mijn vrient
ende als die drossate alsoe regneert
dat dconinchrike wert ghestrueert
soe dats die here daruen moet
ende verliest sijn rechte goet
soe seeght die here met grammer moete
bint desen hande ende voete
ende werptene int vier dats sijn recht
hi heeft ghedient als een valsch knecht
die drossate alse wijt beuroeden
dats die ziele die in hoeden
den lichame beuolen es
hi es dconingrike sijds ghewes
die moet die ziele hoeden ende beleiden
ter goeder gherechtecheiden
ende alsoe regeren met wisen rade
dats god en hebbe en gheene scade
dats datmen vaste gheloeue ane gode
ende houde der kerken ghebode
diet wel regeert ende wijslike
werd ghecroent in hemelrike
ende diet onwijslike regeert hier
werd gheworpen in dewelike vier
die ziele gaet vut den monde
ende alst gheualt op zelke stonde
dat dat kint met orloue gheseeght
sterft daert in de moeder leeght
die ziele vaert vter moeder monde
al waert dat men die kele bonde
ende dien mont verstopte vaste ter core
si moeste nochtan liden daer dore
alse die mensche sterft sijn dare
vier dinghe fel ende sware
die alre felste waerlike
die ie quamen in etrike
die ziele heeft anxt ende seerechede
die lichame pine ende iammer mede
danxt der zielen es soe groet
en mochtu niemen zegghen bloet
om dat si hare mesdadech kint seere
vor haren sceppere haren here
dien si gherecht rechtre weet
wient si lief ofte leet
haer seerecheit es zonder mate
om dat si vten vate
sceeden moet daer si was inne
van horen iersten beghinne
ende si daer toe oec ontsiet
te comene in groet verdriet
al zaghe ene moeder hoer kinder
alle doeden meerre ende minder
soe en soudse soe droeue niet wesen
alse die ziele es van desen
sceedene dat si sceedt dare
in onuertelliken vare
die pine des lichamen es
soe starc ende soe groet sijds ghewes
men mocht ghepeinsen no ghewaghen
want worde een mensche gheslaghen
met hameren op een anebilt
dat hi dunne ware als een vilt
ende hi steruen en mochte niet
sone ware sine pine ende sijn verdriet
tiende ghedeel niet soe groet
alse die lichame heeft inder doet
daer die twee van een varen
die tsamen altoes gheheilt waren
den lichame iammert ende es verseert
om dat hi in asschen keert
ende hi dat kint ende verstaet
dat sijn edel wesen te nieute gaet
want wesen es dedelste dinc
daer god ie toe dede ghehinc
laet ons zonderen trecken
voer onse oeghen ende daer op mecken
dese iammerlike meswinden
daer wi alle in moeten inden
alse dinghel werdt gheware des
dat die ziele die hem buvolen es
ende sinen wille heeft ghedaen
sceeden moet soe haelt hi zaen
van inglen een groet conroet
ende nemen die ziele met eeren groet
ende voerense ten hemelschen houe
met zanghe ende met groeten loue
ende bringhense te horen lone
ende sette hore opt hoeft ene croene
van groeter glorien ende eeren
ende danken der goetheit ons heren
ende zegghen dese heeft vromelike
ghestreden in ertrike
ende ieghen den viant hem verweert
hi es der glorien wel weert
die hem ewelike hier duren sal
dus soe verbliden al
dingle ende die zielen mede
om dier zielen salechede
dander maniere es dat
als eene ziele sal rumen tfat
die in zonden heeft gheleeft
ende die vore die doet heeft
ghewarech berou ontfaen
ende enghene penitentie ghedaen
die ziele nemt dinghel te hant
ende leuerse den duuel metter hant
ende beueelt dat hise sciere
voere inden vagheuiere
want die duule also wi lesen
moeten onderdaen wesen
den inghelen ende hen sijn ghereet
eest hen lief of eest hen leet
daer staet hen dan te sine
in die onuertellike pine
tote dat hore sunden wet wale
verteert sijn altemale
ende die ziele si ghesiueert
als een gout datmen puergeert
wallende in enen forneyse
dan sijn die ingle wel eyse
ende nemen die ziele met feesten groet
ende vurense in abrahams scoet
dats in die vreude van hemelrike
die hare duert ewelike
die derde maniere es dus ghedaen
alse die ziele sal vte gaen
die in sonden heeft gheleeft
ende hare niet bekeert en heeft
ende wille heeft mochtsi leuen
datsi an die sonden soude cleuen
soe comen tien inde dare
van duulen ene groete scare
ende nemen die onsaleghe caytiue
ende treckense vten liue
die si met steken ende met slaghen
fellike ter hellen draghen
ende verwiten haer scandelike
al dat si op ertrike
jeghen horen sceppre dede
dats en sanc der iammerechede
dus draghen sise inder helle
daer si ewelike moet quellen
buten rade ende buten troeste
ende buten hope van verloeste
alsoe ic v vore vertrac
daer ic vander hellen sprac
god maecte adaeme alsic las
in ebron bi damas
ende blies hem die ziele in
dat was dat scoenste ghewin
dat god den mensche ie gaf
want daer quam die ziele af
ghebeelt na gods belde
alsic v hier voren telde
god sende dien man
doen enen slaep an
ende nan ten seluen tiden
ene rebbe vut siere siden
ende maecte daer dwijf
daeromme sijn si een lijf
man ende wijf tesamen
om dat si deen vanden andren quamen
soe dat die menschen bi hen staen
die te nieute zouden gaen
en daedt thuweleec dat god gaf
daer die menschen comen af
doen dedise in eere corter vren
in dersche paradijs vuren
dit paradijs hebbic verstaen
es rechte int oesten ghestaen
ende es soe scoene dat gheen man
te vollen ghesegghen en can
van boemen ende van cruden mede
ende van alrehande cierhede
daer nes honger no dorst
onweder coude no vorst
die locht es daer soete ende stille
daer nes ghenrehande onwille
alle ghenade ende onghenade
die ons comen vroech ende spade
die ons god sent deweghe vader
comen vten oesten algader
ende die ingle oec waerlike
want ets dansichte van hemelrike
ic soudt houden sonder waen
dat die porten sijn ghestaen
van hemelrike al daer
maer inne zegs niet vorwaer
hier omme siedi die werelt dore
dat van dien kerken die core
ten oesten sijn ghekeert al
om dat hem elc alsoe keeren sal
alshi te gode doet sine ghebede
al waert in ene ander stede
men sal daerwaert keeren dan
eest datment ghedoen can
die diluuie die in onsen stonden
die werelt struerden om har zonden
quam vut oest alsment vint
maer int paradijs en lieper twint
want des en was ghene noet
al was die zonde groet
die adam daer in dede
hi voerese thant ter stede
vor hem vut ghemeine
ende tparadijs bleef reine
in des paradijs plaine
soe springt ene fonteyne
die soe groet es hebbic vernomen
datter viere riuieren vut comen
dese lopen in cruis wise
te vier sieden vten paradise
elke mach wel alsoe groet sijn
ofte meerre dan die rijn
dit sijn hoer namen sijds ghewes
phison gyon tygris eufrates
die menech lant ende meneghe stat
verversschen ende maken nat
daer waters breke soude wesen
en daedt die planteit van desen
men vinter oec in saphire
ende alrehande ghesteente diere
die harde wert sijn ende fijn
ende van groter macht sijn
desen paradyse geliken wi
ihesum christum den gods sone vri
die tparadys es van welden
in wien dat altoes helden
alle ghenoechlechede
ende volmaecte vroude mede
die hem met herten mint
hem en mach ghebreken twint
want hi heft sijn begheren al
dat nemmermeer inden en sal
in selc ghebruic van soetecheden
dat al die leuen niene gheseiden
o edel minne wanneer seldi
volcomelec comen in mi
of dat ic uwes ghesmake iet
haddic v mi ne ghebrake niet
al mijn vernoy ware verdreuen
ay here wilt mi gheuen
vwe vaderlike hulpe daer toe
soe bliuic ewelike vroe
ende mi en mach niemen deren
ende soe hebbic al mijn begheren
der fonteynen die springt daer
soe groet soe soete ende soe claer
gheliken wi der fonteynen diep
die vut christus siden liep
bi viere riuieren die gaen
vut deser fonteinen mochdi verstaen
iiij riuieren die gaen zoete
vut christus handen ende voete
welke fonteine ende riuieren
dese werelt al vercieren
ende maken versch ende reine
van zonden groet ende cleine
allen den ghenen zonder letten
die haer gheloeue daer in setten
met goeden hope ende met werken
daer ons god in moet ghesterken
die heileghe kerke spruut hier vut
gods vutvercorne bruut
der welker kinder wi alle sijn
die int gheloeue sijn fijn
want si ons te kinne gheft
dleuen daermen ewelijc left
bi desen riuieren waerlike
moghe wi verstaen properlike
die viere ewangelisten
die christus leuen al wisten
dat si in vier boeken screuen
daer die kerstene liede bi leuen
daer die heileghe leeringhe vut strijct
daer tghesteinte bi ghelijcht
men magher oec bi merken
iiij leereren der heilegher kerken
die de heileghe scrifture sware
ontbonden ende maecten clare
daer dat heileghe saet vut gaet
daer dat kerstenheit bi staet
dat sijn ieronimus ende ambrosius
augustinus ende gregorius
die dat sware maecten lichte
bi des heilechs gheests ghichte
in dit paradijs alsic las
sijn enoch ende helyas
met zielen ende met liue ghedraghen
die in antkersts daghen
ieghen hem zelen disputeren
om tgheloeue gods ons heren
doen adam ende yeue quamen
in dat paradijs te samen
orloefde hen god dat si mochten
eten van allen vrochten
die daer stoeden ghemeene
sonder van enen bome alleene
die thout der wijsheit hiet
thant als god henen sciet
was die viant al ghereet
die smenschen salecheit beneet
ende om dat hi wiste openbare
dat dwijf broescher ware
ende onghestadegher dan die man
soe riet hi hare tetene dan
van dien bome si soude bi desen
den alrehoechsten ghelijc wesen
ende onsterflijc oec bliuen
dwijf als noch pleghen wiuen
waende waers ende gheloefde thant
ende plucte enen appel metter hant
ende aets ende gaefs adame
ende bat hem dat hijs name
hi soude gode sijn ghelijc
ende oec wesen onsterflijc
van minnen ende van groeter lieuen
die adaem droech tote yuen
soe en woude hi hare wernen niet
maer dede dat si hem riet
ende brac tghebod zonder noet
dat hem god seluen gheboet
daer god omme was soe gram
dat adam ende al dat van hem quam
in groeter droefheiden om bleef
tote dat christus selue verdreef
nu sich wat groeter iammerechede
quam van yeuen broeschede
god moester omme senden
sinen sone in dit ellenden
ende die bitter doet doen becoren
ende algader bleef verloren
soe wat dat quam van hare
in vijf dusentech iare
tote dat christus verrees vander doet
ende sine vriende halp uter noet
alle die duule twaren
die ie in die helle waren
en hadden adame niet moghen
alsoe hebben bedroghen
dat hi tghebod hadde te broken
dat god hadde ghesproken
maer een wijf die hi minde
die cume ii vore iij kinde
die hoerde hi ende liet al
tghebod dat hem god beual
hieromme eest sorchlijc herde sere
dat een man buten kere
ende bouen mate een wijf mijnt
want eens deels es hi ontsijnt
bedie hi altoes horen wille
wedert si lude ende stille
bouen alle orbore set
ende bouen sijns selfs ere met
ende verghet gods al mede
alse die goede adam dede
die omme die minne van enen wijue
maecte soe vele kaytiue
elc man sie ende mecke
dat hi niet en valle in horen strecke
si hebben meneghen wisen doen riesen
ende ziele ende lijf doen verliesen
die goede salmen minnen
met ghetemperden sinnen
behendechlec ende in maten
ende die quade salmen haten
ende scuwen waer dat men can
want daer nes ghene bate an
soe men meer met hen wandelt
soe men meer wert ghescandelt
want die van naturen es quaet
daer toe en helpt gheen raet
si moet quaet sijn ouer al
want dat quaet inden stal
moet ouer al quaet wesen
dits een ghemeine lesen
doen si der vrocht hadden ghesmaect
kendensi hen beiden naect
ende hadden onderlinghe scalhede
ende decten thant hore lede
want si waren ontleedt
ende van gods gracien ontcleedt
maer eer si tghebod braken
waren si in allen saken
onnosel ende van herten rene
ende en peisden archeit enghene
waren die menschen van binnen
soe reine ende onnosel van sinnen
dat sijs twint in arghe en toghen
dat si hoerden oft saghen met oghen
niemen en soude hem scamen siere lede
noch die oec decken mede
noch des oec scamen hebben blame
dat hi elc noemde met sinen name
maer om dsalc ghepeins datter in leght
dattie nosel herte te peinsen pleght
soe bringhet inne ene scamelhede
diemen houden sal in elke stede
god quam thant daer
ende seide adaem waer sidi waer
als hi gods stimme hadde ghehoert
en doersti niet comen voert
alsoe si noch gherne trecken achter
die hen kinnen inden lachter
doch dathi voert quam
ende seide here doen ic v vernam
wasic veruaert om dat ic brac
tghebod dat v mont sprac
dwijf riet mi lieue here
die mi bedroghen heeft dus sere
dwijf sprac thant mede
dadt hare dserpent doen dede
dus waerpt elc op andren daer
dat hen niet en bescoet een haer
het es quaet ende sotheit
dat een mensche sine sunden leit
op andren ende seght daer bi
inne mochts niet dese riedt mi
god heeft den mensche ghegheuen
selc verstannesse in sijn leuen
dat hi verstaet ende weet
waer hi goet oft quaet begheet
ende nieman en sal om anders raet
gode verweerken ende doen quaet
alle sunden lude ende stille
comen vut onsen eyghenen wille
ende nieman en mochte daer aue
onscout doen dat redene ghaue
ons selfs sijn scouden ende blame
doen sprac god tote adame
om dattu dijns wijfs wille dades
ende mijn ghebod versmades
soe steet di dijn broet tetene
met pinen ende met swetene
siet kinder ende merket alle
wat groeter ongheualle
dat ons ver yue dede
met haerre onghehoersamhede
daer af quam ons hongher dorst
sorghe coude hitte vorst
met lede werden gheboren
al ons leuen hebben toren
siecheit pine ende aerbeit
ende daer toe menich ander leit
en es coninc graue no hertoghe
paus no ander man soe hoeghe
hine moet pinen ende sorghen bitiden
ende dicke sinen onwille liden
met orloghe oft met siecheden
ende van deser werelt moeten wi sceden
met iammerecheiden herde groet
als ons verbit die felle doet
soe moet die lichame in derde
die ziele vaert haerre verde
ende nieman en can gheweten
waersi eenen nacht sal beten
dit leet ende ongheual
quam ons vanden wiue al
ende daeromme staet hare te sine
in die sunderlinghe pine
des ghelike niet en es ghehoert
daer si hare kindre bringhen voert
oec blijft si metten kinde in desen
in sorghen pinen ende in vresen
ende heffen ute sinen messe
ende af dwaen sine vuilnesse
tote dadt hem seluen helpen can
des gaet al quite die man
ende omme die selue sunde twaren
soe sout al ter hellen varen
en daedt ons doepsel niet af
dat christus passie ons gaf
want sire ghebenedider doet
en hadde gheweest gheen noet
en hadde yeue mesdaen niet
daer bi merct ende besiet
alsoet mids den wiue quam
dat god der menscheit was gram
alsoe moeste van deser zaken
een wijf den pays weder maken
al waest langhen tijt daer na
dat was die reine maria
die ons van yeuen mesdade
beiaghde aflaet ende ghenade
ghelijc si oec die vrocht plac
opt hout daer si tghebod brac
alsoe stoet christus oec ant hout
in goeden vridaghe daer hi met gout
ieuen mesdade algader
ende ons versoende an sinen vader
dits die vrocht van smake zoete
jeghen alle mesquame boete
ghelijc dat des leuens hout
dar an yeue verdiende die scout
in midden stoet den paradyse
daer die fonteine springt van prise
daer iiij riuieren vte driuen
daer wi v hier vore af scriuen
alsoe stoet dat cruce ghelike
in midden dat ertrike
daer die edele vrocht ane hinc
god ende mensche in waerre dinc
daer die diepe fonteine vut spranc
daer al die werelt aue dranc
dat was sine side diemen ontdede
tonser alre salechede
ende hi was selue fonteine mede
van alre ontfarmechede
daer die iiij rivieren vte liepen
die nieman en can verdiepen
vut sinen handen ende voeten
alder werelde te boeten
alsoe v vorseide die lesse
aldus na ghelijcnese
woude die vorsienecheit ons heren
sine passie ordineren
ende vorspellen in menegher figuren
diemen vint in dien scrifturen
van sire menscheit die comen zoude
tonser alre behoude
doen quam dinghel metter vaerde
met enen viereghen swaerde
ende verboet yeuen ende adame
te harre beider groeter blame
tparadijs teeweghen daghen
doen wordensi beide ghedraghen
in ebron bi damas
daer adam ierst ghemaect was
dus leefden si te gader beide
in groeter iammerecheide
ende een vierech muer quam staen
alomme tparadijs wel saen
die daer stoet alsoe ic las
toter tijt dat christus was
ghestoruen ane dat hout
daer hi met quijtte ver yeuen scout
die erde brakensi ende ontgonnen
om haer noetdorst die si wonnen
ende al hare leuen vroech ende spaede
droefdensi om hare mesdaede
ende in al horen tide
en wordensi nie van herten blide
want adaem wiste wel dat
dat hem god was ghehat
ende dat hi sterlijc ware
ende al dat daer nare
van hem comen zoude
ontghelden moeste sine scoude
adaem was die wijste man
die scoenste die meeste die ie lijf ghewan
die noyt zonde en dede zonder dat
hi ierstwerf den appel at
nu merct kinder ende besiet
adaem en mesdede anders niet
dan hi an eenen appel beet
jeghen sijns sceppers beheet
daeromme hi ter hellen moeste varen
ende al dat in vm jaren
gheboren wart moeste mede daer
ende ofte dan god wrac soe swaer
van eenen apple dat eten
hoe zal hi ons dan meten
die onghetelde hoeftsonden
die wi begaen tallen stonden
hi en nutte noit dinc
dat ie lijf ontfinc
fruut ende suuel at hi zonder wanc
ende water dat was al sijn dranc
selke liede zegghen daertoe
hine droech noit capruun no scoe
ende zelden oec onder dac
raste nam oft ghemac
sine cleedre hore wi tellen
waren van gheitenen vellen
ander parure en haddi an
nu siet ende merket dan
lieue kinder allegader
dat was onse ierste vader
daer wi alle af comen sijn
dese en dranc en gheenen wijn
noch en drouch grau no bont
maer vroech ende spaede in alre stont
droech hi als die vroede
die doet in sinen moede
ofte wi algader dan
comen sijn van desen man
wie es dan dedelste die leeft
seker die meest doechden heeft
ende met zire doeght des verdient
dat god onse here es sijn vrient
dits dedelste sijds ghewes
niet hi die de rijcste es
ofte die meest es ghemaeght
ay dat si gode gheclaeght
dat rijcheit nader werelt lopen
edelheit nu wilt copen
met alder werelde rijcheiden
en cochtmen niet en dropel edelheiden
si moet vut reinre herten gronde
ruren ende comen in alre stonde
o vule edelhede
diemen in menegher stede
hanteert onder die vorste
die altoes van dorste
gapen na dien scat
des si nemmer en werden zat
ende scamelheit ende gherechtechede
eersamheit ende ontfarmechede
varen laeten in allen sinnen
op dat sire scat ane moghen winnen
sine sijn heren no prelate
maer si sijn meest pylate
die gode cruiste als eenen dief
om dat den ioedscap was lief
dat hem dicke ghichten gaf
want hi wasser rechter af
adame gheluste das
dat hi met veren yeuen was
ende des huweleecs recht dede
alsoet noch es die zede
want hi was wijs ende kinde wel
dat alsoe zelken spel
den huweleeke behoerde toe
ende datmen winnen soude alsoe
kindre daer bi dat souden
die menschen menechfouden
om gode dienen ende loven
ende die coere vullen hier bouen
men vint liede die prisen meere
den huweleec dien onse here
sette ende heeft ghemaect
dan enech leuen soe wel gheraect
in zelken boeken ment vint
dat onse here mere mint
maechdoem dan enech leuen
dat soe hoeghe es verheuen
oec doen zelke te verstaene
watter gode leeght ane
dat een kint werd ghewonnen
daeromme waest al begonnen
ertrike ende tfirmamet
ende al datmer inne vent
om dat die menschen souden dyen
ende meerren hoer partien
om gode te louene zalechlike
beide hier ende in hemelrike
ende die coere vullen met allen
daer dingle vut waren gheuallen
dits die redene waerbi
ertrike ierst ghemaect si
niet om dat hen die lieden zouden
alle alse maeghde houden
bleue tfolc maeght ghemeenlike
het ghinghe te nieute in ertrike
soe en worde tghetal niet volmaect
daer themelsche hof al na haect
hadde maechdoem beter ghesijn
dan huweleoc oft alsoe fijn
god hadt soe gheuoeght wel
dat maeghde ende niemen el
kinder voert hadden bracht
alsoe wel hadde hi des die macht
als anders des sijt ghewes
want hi alles machtich es
ets waer die godssoene vercoren
wart van eere maeght gheboren
want hem betaemde wale
ene nuwe reine zale
daer hi beette ende raste in nam
daer noyt anders in en quam
dan reine ghedachte ende oetmoet
daer si volmaect in ghestoet
haddene ene andere creature
ter werelt bracht dan een maecht pure
men mochte hebben gheseit dan
dat sijn vader ware een man
maer om dattene ene maeght reene
ter werelt brachte alleene
daer bi es men wel ghewes
dat hi die godssone es
die ieghen nature gheboren wart
want nature es soe hart
datse niemen breken en mochte
dan die ghene diese wrochte
god ansoch meer den oetmoet
daer maria in ghestoet
dan hore volmaecte reinecheit
houdt dit vor ene waerheit
oetmoet halp hare meest das
dat si gods moeder was
selc prijst meer zalechlec
des goeds abrahams huweleec
daer hi sinen staet in dede
dan sente ians suuerhede
maeghdoem die es harde goet
diene in rechten oetmoet
ende met reinre herten draght
ic waender luttel nu bedaeght
van ghepeinse ongheknaght
derre diermen hier ghewaeght
thuweleec es harde goet
daermen hem sijn recht doet
daer man ende wijf lude ende stille
altoes staen in goeden wille
ende gherechtelike leuen
hoere aelmoesene gherne gheuen
ende kinder winnen die si keeren
willen te gods dienste ende teeren
ic weet dat wel te voren
dats zelen hebben toren
liede van gheesteleken abite
dat ic des huweleecs vite
soe sere zette voert
ende selen begripen mine wort
die nochtan en souden weten
wat cleeden drinken noch eten
en wonnen sijt hen niet te voren
die ghene die ten huweleeke horen
oft al tfolc worde iacopine
minderbroedere oft austine
tsartenoyse oft cluseneren
wie soude dat lant dan eren
coren winnen ende andere vrochte
ende ofte die coeman niene cochte
alrehande goet daerment wint
ende vuret daerment niet en vint
wat zouden dese eten dan
oft wat zoudensi draghen an
si moesten dien cloester laeten staen
ende hacken ende roden gaen
ende winnen in hoer sweeten
dat si cleeden zouden ende eten
ghelijc si doen daghelijc
die sitten inden huwelijc
diet al winnen met arbeide groet
des die werelt heuet noet
dit sijn alle redene waerbi
huweleec te prisene si
bouen alle leuen dat ic weet
want die werelt daer bi steet
naest gode diet al besiet
diet al maecte van niet
yeue bleef met kinde gaende
ende droeght ix maende
met anxte ende met vernoye groet
si waender af bliuen doet
maer adaem die mids sire liste
veren yeuen staet wel wiste
troestese vroech ende spaede
met sinen wisen rade
dus soude elc mensche troesten
sinen euenkersten ende verloesten
alse hi in vernoye quame
ende beuellen sine blame
soe wanneer hi iet vername
dat hinderde sinen name
ende sonderlinghe man ende wijf
die een wille sijn ende een lijf
ende met rechte selen wesen
alsic vore hebbe ghelesen
alse veren yuen tijt quam
ende dat groete we vernam
was si in groten mesbare
adaem die was bi hare
ende stoet hare daer in staden
dat si tskints wart ontladen
want nemmeer menschen twaren
doen dan si twee en waren
daer hadsi een knapelen kint
een dat quaeste dat ie sint
van moeder wart gheboren
caym wijt noemen horen
nu merct dan ende verstaet
na dien dat dierste kint was quaet
dat adaem ie ghewan
wat moghen wi claghen dan
daermen soe vele volcs nu wint
datmer some onder quade vint
daeromm hebbict dicke gheseit
dat dvolc na sine veleheit
alse goet es dunke mie
alst hier voermaels was ie
hier na bleef yue alse wel
van enen sone hiet abel
die gherecht was ende goet
ende sette sinen moet
gode te dienne algaeder
alsoe hi doen sach sinen vader
dese plach beesten te hoedene
op te houdene ende te voedene
ende sijn quaede broeder caym dan
hi was een ackerman
die vader gaf hen in ghebode
datsi offeren souden gode
dat tiendeel van alder haue
dat hen god ons here gaue
waert coren warent beesten
ende dat si dat met feesten
op enen berch verbranden souden
ende dese usage altoes houden
abel dese gherechte man
sochte vut sinen beesten dan
die alre beste die hi vant
ende warpse inden brant
om gode te dankene daer af
diet al gheeft ende gaf
entie roec sloech te hemele waert
als offerande die god hadde waert
caym brachte sijn crancste coren
dat hi vut hadde vercoren
ende quammer opden berch mede
niet om gode maer omden sede
ende verbrande dat oec
ende beide vlamme ende roec
sloeghen neder ter erden
in tekene van onwerden
dat het gode en bequam niet
ay kinder nu besiet
ofmen tiende gheuen sal
die god selve beual
adame dat hise goude
ende al dat na hem comen soude
elc mensche die wel wille leuen
sal vanden besten gheuen
gode dijt algader gheeft
dadt daer die mensche bi leeft
in ertrike nes groet no smal
die miltheit gods en gheuet al
men sal niet scouwen an
wie si sijn wijf ochte man
die de tiende verteren
want gods ons heren begheren
was datmense warp inden brant
om datmen doe niemene en vant
daermense mochte an besteden
sider maectemen seden
dattie ghene verteren souden
die den dienst gods houden
om datsi ander dinc en souden werken
dan gode diene inder kerken
ende die ghetiden houden tamelike
gode teren van hemelrike
wel te rechte sijn si bescouden
die ghene die niet wel en houden
den dienst gods ons heren
daeromme dat si verteren
tgoet dat god hem seluen eechende
alsic v hier voren teghende
want god hiet selue adame
datmen die tiende name
ende metten viere verbrande
hem in ere offerande
dits rechte gods goet
dat menich te vergheefs verdoet
maer bouen al soe heeft mi wonder
wanen tienden quamen onder
dier leker liede handen
harentare inden landen
ende versteeruen van kinde te kinde
ic gheloue na dat ict vinde
dat si der kerken van ouden
tiden sijn onthouden
ende ghevremt ende verstolen
daeromme si ten duueluolen
alle sijn dijt daden
daersi ewelec selen braden
tiende houden es tonsiene
ende dicke pleecht hen te ghesciene
ramp ende scade hier ende ghinder
ofte te quiste gaen hoer kinder
tiende es emmer gheestelec goet
wise hout ofte verdoet
ende gheestelijc goet sijts ghewes
dat dat der heilegher kerken es
ende der werelt niet en bestaet
diese ierst an hem toech dede quaet
men leest dat in ouden tiden
karl marteel voer striden
optie heidene waer hise vant
beide in zassen ende in spaengen lant
ende alse hi verladen was te sere
ende helpen boefde mere
soe spleet hi vander kerken danne
tienden daer hi vrome manne
met goedde ende maecte rike
die hem holpen vromelike
gods viande weder striden
maer hi gafse hen te tiden
ende alse die tijt inde name
datsi dan weder quame
alse die tijt inde nam
selc kerese weder danen si quam
ende selc onthilse met crachte
die op sine ziele luttel achte
aldus hebbic vernomen
sijn tienden ter werelt comen
nu siet dan ende merket wel
oft tiende te houdene es een spel
cayn die des gheware wart
dat abls roec opwert vart
ende die sine sloech in derde
hadde des onwerde
ende oec nijt alsoe groet
dat hi abelle slouch doet
ende al om sine gherechtichede
noch so hout men desen sede
want die quade vroech ende spade
benijdt des anders weldade
ende hoert hier af enech ghewach
hi sleet van monde al dat hi mach
ende keret al in arghe dan
nijt heeft meneghen man
ontlijft ondgoet ende oec ontdeert
ende van groter rasten ghekeert
maer nieman des wilt ghelouen
en can andren gherouen
van siere doeght in gheere wijs
hi heefter vore die goede prijs
ende sunderlinghe vore gode ere
die hem blijft emmermere
dieste creaturen die ie waren
dat was lucifer ende sine scaren
droeghen nijt swaerlike
ia hier bouen in hemelrike
ieghen horen sceppre als te voren
ende dierste kint dat wart gheboren
versloech sinen broeder inder tijt
dat algader dede nijt
nijt can werken wonder
ende daer es lettel ieman sonder
broeder nijdt selcstont den broeder
tkint den vader ende der moeder
soe wie so staet in voerspoede
in eren in doeghden oft in goede
moet emmer iet benijdt wesen
si van dien oft si van desen
nijt es een ghemeine gheselle
die vele lide trect in de helle
ende oec en spaert hi niet
sinen here die sijns pliet
want hi alder meest cnaecht
den diene meest draeght
niet meere vloec machmen hem gheuen
dan dat si langhe moeten leuen
want soe die nideghe langher leeft
soe hi meer onwils heeft
menich nijdt andren dat verstaet
die hem noyt en dede quaet
maer die hem lieue soude doen werde
waert dat hijt begherde
donsalechste leuen dat ic weet
dats dat den mensche es leet
dat enen anderen goet gheschiet
dat hem en costet niet
ende die hem noyt arch en dede
noch sinen vrient in enegher stede
ets eerlijc vtermaeten
den goeden datten de quaede haeten
daer bi weet men openbare
dat hoer leuen es contrare
alsmen des goeds menschen weldaet
in arghe kert ende verstaet
sal hi blide sijn ende verduldech
want sijn loen wert tweeuoldech
vor gode van hemelrike
die hem duert ewelike
wine zelen weldoen min no mere
om te hebbene der werelt eere
oft van hare loen tontfaene
want har loen pleeght te verghaene
metten menschen alsi steruen
daromme selen wi weruen
om goeds loen ende sinen danc
die zonder inde duert lanc
eest dat wi gode behaghen
met derre werelde maghen
oft wie ons nijt ofte mint
en dorue wi achten niet en twint
want die gode te vriende heft
es riker dan al dat left
ende sine eere es menechfout
maer es mi een coninc hout
wat mach hi mi gheuen
hi en can mi mijn leuen
eene vre ghelinghen niet
siecheit oft ander verdriet
daer mi god in wille zetten
en can hi mi niet beletten
maer hi heues selue dicke soe vele
dat hem gaet al vut den spele
ende leeght daer doet herde zaen
ende al sijn herscap es te gaen
daeromme en acht op niemans nijt
in dien dat ghi weldoende sijt
zonde van engheenre zake
en heft soe gherechte wrake
als nijt want hi dien seluen et
dier hi mede es beset
ende na dit knaghen hier
bernt hi in dewelike vier
dus en werd nemmermeer gheent
hier noch ghinder sijn torment
ute hoeuerden comt nidecheide
ende alle hoeftzonden mede
naest desen tween sijds ghewes
dat ghierecheit die quaetste es
want paulus zeeght dat ghierecheit
es wortle alre quaetheit
ghirecheit duet verkeeren
pause bisscoppe ende landsheren
rechtren scepenen ende ander liede
die ouermids ghichten ende miede
onrecht laten voert gaen
ende gherechtecheit wederstaen
ghierecheit bringht oec voert
diefte cracht ende moert
lieghen smeeke ende verraden
ende bringht den meneghen in scaden
der ghierecheit quaetheit es soe groet
dat si niene kint bruederlike noet
ende vaeder ende moeder af gaet
ende gods niet en acht en zaet
noch gheen dinc en bekint
en si datmer ane wint
dat die ghiereghe zekerlike
deen helft hadde van ertrike
hem zoude ghebreken danderdeel
ende alsijt dan hadde al gheheel
soe soudi nochtan om meer roeken
wisti dat waer zoeken
ende al nochtan om erdersch goet
want wien daer toe staet die moet
en acht hemelrijcs niet twee peren
maer goet es al sijn begheren
nochtan en can hi selue ghemerken
wat hi met dien goede sal werken
ons zeeght een heilech man
alsoe een kemel niet comen en can
dore ere naelden gat
alsoe en mach verstaet wel dat
die vrecke man rike
niet comen in hemelrike
ende alsoe die ghene diet water laedt
drinkens niet en werdt versaedt
ende soe hi waters volre si
sijn dorst meer wast daer bi
alsoe es die ghiereghe hoe soe veert
soe hi meer heft soe hi meer beghert
ende alse hijt al ghegaedert heft
ende hi die rijcste es die leeft
soe es hijs quite op ene vre
want die doet doet hoer nature
ende nemt hem goet ende lijf
soe moet dan die vule caytijf
sijn goet algader laten hier
ende sijn ziele die vaert int vier
om dat hi met sire ghierechede
gods vergat ende daer toe mede
den armen niet bi en stoet
dan nemen die maghe tgoet
daer hi sijn lijf omme besuerde
ende sine ziele omme auontuerde
ende verterent in groet riueel
hi beets cume selue een goet morseel
si selen cume in al hore leuen
eenen penning vor die ziele gheuen
donsachlijcste leuen waerlike
datmen heft op ertrike
dat heft een man die gnoech heft
ende sinen lichame niet en gheft
des hem bedarf ende betame
het ware recht datment hem name
ende lietene in sijn leuen
daer sine nature in es becleuen
ets scade dat hi heft goet
die gode hem zeluen noch andren en doet
dat hi doen soude te rechte
si sijn des goeds knechte
ende tgoet es hare here
in sie gheene meere onneere
in dese werelt dan desen staet
want vor gode ende die werelt eest quaet
vanden andren hoeftzonden
soe laetic nu tesen stonden
hier al stille staen
ic salre lichte hier na toe gaen
dus en sach adaem anders niet
an sine ij ierste kindre dan verdriet
want deen slouch den anderen doet
dit luidt oft ware wonder groet
dat een man doet slouch waerlike
tfierendeel van ertrike
dat zeeghtmen daeromme alsoe
dat maer si viere en waren doe
ende deen den anderen verslouch
god wrac soe zere dit ongheuoech
dat hi caynne ter zeluer tide
ende al sijn oer vermalendide
dat van hem zoude ghedyen
ende al wordent quaedyen
morders roeuers algaeder
caym liep vanden vader
verre in doesten metter woene
noch sijn si daer ghewoene
fel te sine ende quaederhande
meer dan in andren lande
dese maledixie die god soe scarp
op die quaede gheslachten warp
alse op camme ende op caynne
ende oec op andren alsict versinne
stoeden swaerlijc alsoe voert
tote ihesus christus gheboert
maer hi versoenet algaeder
ieghen die moghentheit sijns vaeder
hoe dat god al vergaf
ende sine abolghe dede af
van allen den ghenen die hen keeren
wilden te sire ghewaregher leeren
ende noch doet daghelike
gheloeft si hi ewelike
adaem ende yeue wonnen sint
sette hoer derde kint
dat wettech was ende goet
ende in de sterren harde vroet
ende hilt al teenengaeder
die goede vsaigen sijns vaeder
ende was met gode alsoe vercoren
dat van sinen gheslachte wart gheboren
cristus die hemelsche drochte
die ons met sinen bloede cochte
dat hi ontfinc an marien
daer hi ons mede woude vrien
adaem alsoe ic ghecreuen sach
hadde kindre omtrent neghentach
onder sonen ende dochtren mede
dese na horen sede
ende die van hen quamen
wonnen so vele volx te samen
eer adaem staerf dierste man
datmen tghetal niet gheweten en can
van allen desen gheslachten
die hier nv op gaen rechten
en trac twint ter doeght alsic vernam
sonder dat van sette quam
die wortele streec in doeghden voert
tote op noe hebbic ghehoert
want noe quam alsoe ict vinde
van seths ore van kinde te kinde
ende dat oer bleef goet allene
maer alle dandre ghemene
dat van adaems kindren sproet
toech ter archeit cleine ende groet
ende lieten die goede seden liden
dier adaem plach te dien tiden
afgode soe anebeeden si
oec soe plaghen si daer bi
sonden van groeter doemen
diemen niet wel en mach noemen
ende alrehande quaetheit daer toe met
wat holpt hier langher ghelet
in desen staet stoet openbare
meer dan dusentech jare
tote noe daer ic vore af sprac
die van sette sijn gheboerte trac
doe en woude god niet langher sparen
die groete sonden die waren
ende sende sine wrake alsoe stranc
dat hi op ene stont verdranc
alle menschen meere ende minder
sonder noe ende sine drie kinder
ende hoer wiue dat sijn si achte
dese bider gods crachte
behilden in daerke hoer leuen
om dat si niet en dreuen
al selke sonden leellike
alse dander volc van ertrike
ende omme dat god woude
dat van hem comen soude
ene neuwe werelt altemale
nu siet ende merket wale
hoe god die hemelsche vader
dien goeden altenengader
bi staet mids sire ghenade
noe was van seths sade
adaems sone daer ic af las
die goet ende gherecht was
ende hilt der naturen ghebode
soe dat hi wel was met gode
ende sijn oer ende sijn nacomelinghe
pijnden hen oec deser dinghe
tote op den goeden noe
ende van adaems kindren nemmee
en setten hen ter doeght
als ghi hier vore horen moeght
daer bi nam hen god haer leuen
alse hier vore es bescreuen
om dat god niene woude
dat wortle ofte saet soude
van dien quaden tronke bliuen
daer noch arch af mochte becliuen
maer van dien goeden dat verstaet
woude hi dat bleue saet
dat duren soude eenpaerlike
toten ende van ertrike
daer die heileghen vut vercoren
af souden werden gheboren
ende hi selue oec mede
tonser groeter salichede
hier an mach elc merken
dadt goet doet wel werken
want hen god pleght te gheuene
op ertrike langhe te leuene
met salicheden ende met eren
ende alsi van hier keren
hemelrike thoere baten
ende dat oer dat si na hen laten
duert gherne langhe in goeden state
en si dadt hore onmate
verbore ieghen den wille ons heren
daer si hen bi ontderen
dauid doet ons verstaen
hi en sach noyt te quiste gaen
den gherechten dat seght hi bloet
noch sine kindre bidden broet
doen dat water was siere verde
stoet die arke optie erde
op enen berch in ermenien
noe met sire paertien
sine kindre ende hore wijf ghinghen vut
doe sproeten boeme ende cruut
uten wortlen weder thant
die doe laghen in dlant
want huse boeme ende gras
ende dat op der erden was
was verloren ende veruaren
vanden watre ende vaden baren
die de erde alsoe stac
dat si scoerde ende brac
dat bouen lach quam onder
dit jammer ende dit wonder
wrachte god tien stonden
al om der menschen sonden
ertrike hadde doe ghestaen voerwaer
xijc jaer min een jaer
nu verstaet dan ende mect
hoe comt dat god niet en wrect
die sonden nv soe gramlike
als hi wilen dede op ertrike
god en woude dat wet wale
noyt sider altenenmale
tfolc bedeeruen alsi doe dede
maer sider heeft gheweest sijn sede
dat hi die sonden wrac
nv hier nv daer alst hem bestac
hi ghehinct dat verstaet
dat deen den andren verslaet
doet stect ofte verminct
selc verbrant selc verdrinct
in selc lant doet die hongher noet
in selc lant es doerloghe so groet
datten volke cume iet blijft
of dats so vele wert ontdlijft
datmen tghetal cume weet
aldus wrect god ghereet
op ertrike die sonden
nv hier nv daer met stonden
ende oec in vele andren manieren
die ic hier niet en can visieren
hi esser wel an sekerlike
die hier op dit ertrike
om sine sunden wert gheplaeght
ende dat verduldechlike verdraeght
hi es quite der pinen ghinder
want dese pine es minder
dusentech weruen voerwaer
dan ene pine es daer
doen si vter arken waren ghegaen
dede hen god onse here verstaen
datsi kindre winnen souden
ende ertrike menechfouden
alsi daden oec harde sere
want hen onst god ons here
want noe was een out man
doen die diluuie ran
nochta was volx eer hi staerf
m viere ende twinthech waerf
sine drie sonen vint men bescreuen
die met hem te live bleuen
hieten sem cam ende japhet
ende hoer wiue daer toe met
dit sijn viere huischen metten vader
dat sijn si achte te gader
van desen eest comen al
dat sider was ende comen sal
maer echt na dien ouden sede
sette hem tfolc ter quaethede
ende vergaten der goeden seden te male
die noe hoer vader hilt wale
roef diefte cracht ende mort
hilden die gheslachten vort
sonder sem ende dat na hen bleef
dat was meest goet ende dreef
dier naturen ghebode
ende gheloefde in enen gode
dus hilden sijt van kinde te kinde
na dat ict bescreuen vinde
tote op den goeden abraham
die van sems gheslachte quam
tuschen dat die diluuie ran
ende abraham den heileghen man
waren dusentech iare
hier moeghdi merken clare
hoe god altoes die goede
ontfaet in sine hoede
dits noch tgheslechte daer ic af sprac
dat vte sette adaems sone trac
sijn beghin ende strijct voert
tote op ihesus christus gheboert
als ghi hier na wel selt verstaen
op noe willic weder gaen
eer ic op abrahame wederkere
hier leght tuschen ene lere
tuschen dat ertrike began
ende dattie diluuie ran
daer xijc iaer bina
tuschen waren als ict versta
en nutte tvolc vleesch no wijn
ende tfolc ruste alse swijn
onder die bome int gras
ic wane doen ander sale en was
zuuel ende oeft was hoer aet
ende hoer cleider dat verstaet
en hadden ander vaerwe no gheuoech
dan alsoe se tsaep droech
men vant sindael bont no grau
no roet no groene no blau
bedde no oercussen ic wane
tfolc plach ghelijc te gane
boecius die wise here
prijst des volx wesen mere
ende reinre oec alsic vernam
dan enichs volx dat sider quam
ende seght dat dese liede twaren
wijs reine ende salech waren
in diere costeliker spise
in cledre van groten prijse
in wijn drinken sat
in gadren groeten scat
en leght wijsheit noch salichede
want men verghetter mede
gode vriende ende maghe
ende maect den mensche traghe
tallen orbore gheloeft mi dat
sonder te gaderne scat
ochte groten ouermoet stichten
op sine ghelike met lichten
gheen dinc en es soe onbesceden
alse weelde in verweentheden
want die hem seluen niene kint
ende buten siere naturen wint
ende niene gheuoelt sijns selfs staet
es puer valsch ende quaet
want die hem seluen dus bedrieghen
si souden enen andren coenlijc lieghen
daeromme sal hem elc laten
altoes ghenoeghen met maten
ende alse ghewint hi selke spoede
dat hi te heerscape ende te goede
comt hi sal altoes dinken des
wanen hi quam ende wie hi es
ende sal ander liede laten mede
dat si sijn telker stede
ende en sal hem verwanen twint
soe werdt sijn heerscap ghemint
in eren op dit ertrike
ende hi behoudt hemelrike
ets ghezeeght ouer tide vele
maete es goet tallen spele
want hi die den voerspoet gaf
maghene wilt hi weder trecken af
bi die ghelucs bederue
en es altoes gheen erue
want men valt vele mere
dan men te voren clam sere
soe eens menschen goet ende sijn staet
meer wast ende opwert gaet
soe meer sorghen sine sinne
op dat hi wijsheit heuet inne
ende soemen meerre sorghe heeft
om dinc die de werelt gheeft
soemen men zorght dats die zede
om dorbore der ewechede
want zorghe om erdsche dinghen
moet al te nieute springhen
daeromme soe zeeght aldus
die goede meester boetius
dat dierste ewe de beste was
alsoe ic v hier vore las
ia den ghenen die gherechtelike
doen leefden op ertrike
sider dat die diluuie ghinc
soe orloefde god die dinc
datmen vleesch soude eten
oec dedi noe weten
hoemen wijngart zoude winnen
alsoet hem dinghel dede bekinnen
want ic houde dat vore dien
noyt wijn en was ghesien
wijn alsict verhoere
es die beste liquore
ende die beste dranc oec mede
die god ie werden dede
daer hi goet es ende fijn
ende die quaetste dranc die mach sijn
dats wijn vuil ende ongaue
die wille hoede hem daer aue
wijn es goet ter quetsuren
ende te vele andren curen
wijn maect subtilen sin
dies te maeten nemet in
ende maect stout ende blide den moet
hem die van naturen es goet
ende hem die van naturen es quaet
doet hi bestaen mordaet
vechten werren ende andre zaken
die tfolc al in twiste maken
ende loept oec selue in sijn doet
sonder redene ende zonder noet
daeromme heet wijn zekerlike
een dat machtechste dinc van ertrike
in ertrike sijn drie dinghe
van groeter macht sonderlinghe
de landsheere dwijf ende de wijn
nu verstaet hoe dit mach sijn
een landshere die thuis set
doet sine ghebode ende sine wet
houden eest lief eest leet
alsoe verre als sijn lant gheet
ende hem ontsien wijf ende man
diene noit en scouweden an
ende alshi wilt in ere vren
bringht hi al sijn lant in ruren
ende versaemt sijn volc in corten tide
ende doedt loepen in enen stride
daert vechten moet ende blijft som doet
dese moghentheit es groet
dwijf heet starc in dien
alsmen dicke heeft ghesien
ens gheen man soe starc van zinne
noch die wijsheit heuet inne
noch oec soe starc es van liue
die minne van enen wiue
en mochten daer toe bi tiden
dwinghen si zouden riden
alsi vormaels hebbic verstaen
wisen meestren hebben ghedaen
dwijf dwingt den man altenengaeder
dat hi laet moeder ende vaeder
suster broeder ende kint
ende gaet met hare die hi mint
ende verliest goet ere ziele ende lijf
aldus starc es dat wijf
nu hoert vanden wine voert an
daer ic dit omme began
wijn heeft van naturen den aert
hi spaert den ghenen die hem spaert
ende diene niet en spaeren no ne wiken
werpt hi neder inden sliken
hi can alle die ghene verwinnen
diene niet en willen kinnen
ende benemt hen soe zenne ende macht
dat zelc verdrinct in ene gracht
selc blijft ligghende op die strate
hem ne roect si droeghe si nate
al soude een waghen ouer hem liden
hine keerde hem niet besiden
maer leeght ocht hi ware daet
dits emmer wonder groet
dat dinc die niet en leeft
noch sijn noch lijf en heeft
den starken man alsoe verwint
dat hi hem zeluen niene kint
noch gaen no staen en mach
noch en kint nacht no dach
dit dunct mi verre dstarste wesen
nochtan hebbic ghelesen
dat die waerheit starker es
dan alle dese des sijt ghewes
want god noch els nieman
die waerheit ghebreken en can
en soude anders niemen drinken wijn
dan die van naturen sijn
voredachtech in allen goede
bescheeden ende zaechte van moede
si nemens te maeten in
ende maect in hen wisen sin
maer dwase van quaeden zeden
die met onbescheedenheden
horen buic ghieten vul
werden senloes ende dul
ende willen twisten ende liede verslaen
oft ander arch anegaen
daer vernoy ende iammerechede
aue comt in meneghe stede
hier bi hoert den goeden toe
ende niet den quaeden ic wijst alsoe
noe alsic vore began
was dierste die ie wijngaert wan
doe gheuiel eens dat noe
wijns hadde ghedronken mee
dan sine nature vermochte wel
soe dat hi in slape vel
ende lach ondect tusschen die been
ic wane dat die liede en gheen
nedercleet en plaghen
te draghen in dien daghen
doen sijn middelzone die hiet cham
den vaeder alsoe vernam
wijsde hire metten vinghre op
ende maecte daer mede sijn scop
alse iaphet die ioncste sach
dat sijn vaeder dus bloet lach
scaemde hijs hem harde sere
ende decte thant sinen here
om dat cham bespotte den vaeder
soe wart hi al tenengaeder
om die zonde vermalendijt
ende om dat iaphet te dier tijt
om sijns vader eere mecte
die sine scamelheit decte
wart hi ghebenedijt alsoe houde
ende dat van hem comen zoude
dese benedixie strijct voert
tote ihesus christus gheboert
want van seths gheslachte vercoren
woude christus sijn gheboren
daer na ouer menech jaer
alse ghi hoeren selt hier naer
hier bi machmen leeren
dat goet doet weerden ende eeren
vaeder ende moeder telker stat
want god ghebiedt zelue dat
onser alre behoeder
datmen eere vaeder ende moeder
soe machmen langhe opter erden
leuen in eeren ende in werden
ende dat gheslachte mach oec staen
in zalecheiden zonder waen
ende die hier ieghen doet
gheluc eere noch goet
en sal hem volghen des sijt ghewes
want god sijn viant es
om dat hi niet en dede gnoech
hem diene wan ende droech
dicke pleeght men te siene
op ertrike hem goet te ghesciene
die vaeder ende moeder sijn onderdaen
ende hem eeren ende bi staen
ende die des en doet niet
pleghen scande scaede ende verdriet
dicke te hebbene hier ende dare
dit sietmen daghelijc openbare
noe was een out man
doe die diluuie ran
nochtan was volcs eer hi starf
mvierentwintechwarf
dat van hem quam algader
daeromme heet hi onse vaeder
tfolc almeest na dese stonden
trac weder toten zonden
sonder iaphet alsic voren seide
die sijns vaeder scamelheide
decte ende dat van hem quam
bleef best ende an nam
der naturen ghebode
ende gheloefde in eenen gode
van kinde te kinde alsoe voert
tote abrahams gheboert
noch bliuic zonder lette
in dat gheslachte van sette
adaems sone daer ghi
hier vore af hoeret zegghen mi
daer christus die goeds sone
na af wart gheboren scone
alsoe ict v hier na sal
met goeden staeden verclaren al
tusschen dier diluuien ganc
ende abrahame waren lanc
m jaer alsoe ict las
daer dat volc binnen was
soe sere ghewassen int ghemeen
dats de werelt al vol scheen
ende zonderlinghe in asia
dat es dlant alsict versta
dat ouer die zuutzee leit
daer iherusalem in steit
ende menech groet conincrike
het hout deen helft van ertrike
doe des volx wart soe vele
ghinct hem al vten spele
ende heft ter quaetheit gheset
want en hadde ghebod no wet
die werelt hadde ghestaen vorwaer
meer dan ij dusentech jaer
eer tfolc wet oft ghebode
ontfinc van onsen here gode
maer goede vsagen hilden si
daer die goede leefden bi
maer vandien goeden was tghetal
harde cleine ende harde smal
int beghin van ertrike
doen dat volc ghemeenlike
arm was ende en wiste niet dat
men renten houden mochte ofte scat
maer opten ackere hem gheneerden
van iare te iare dat si verteerden
ende oec van haren beesten
ende niet en wisten van andren feesten
ende dat si hadden was ghemeen
doen en was nijt engheen
onder dat volc no twiste
maer sider datmen wiste
datmen renten mochte coepen
ende scat te samen hoepen
soe en brac noit seder nijds
no parlements no strijds
want die hoep vanden goede
maect den mensche soe groet van moede
dat hem dicke dunct des
dat nieman sine ghelike en es
ende hem seluen niene versint
ende sinen ghebuer niene kint
die licht beter es dan hi
proeft oft dit waer si
doe die romeine in ouden daghen
om hars selfs bate niene zaghen
maer al om gaederen scat
ten ghemeenen orbore vander stat
ende dien hilden met hoeden groet
ende alsijs dan hadden noet
bescheedenlec si daer toe ghinghen
soe vorderdensi alsoe hore dinghen
dat si met harre wiser cracht
al ertrike brachten in hore macht
maer sint dat die raedsliede
begonsten te siene op miede
ende hoers selfs bate meer trocken voert
dan die ghemeine bate vander poert
ende vriende ende maghe verdroeghen mede
ieghen die rechte vander stede
soe daelde roeme ielanc soe mere
ende verloes macht ende eere
want die poertren ghinghen soe riken
dat nieman andren en woude wiken
maer elc woude beter wesen
dan sijn ghebuer ende bi desen
vielensi onderlinghe in nide
in veeden ende in stride
mids horen groeten ouermoet
dat niet en dede dan goet
daer si verderfden mede
beide hen zeluen ende hoer stede
soe dat vremde liede quamen
die die stat ane namen
ende bleuen zittende daer binnen
nu moghdi merken ende versinnen
ofte des ghelike des iet
in andren steden es ghesciet
iaet dat si v bekant
ende zonderlinghe in vlaenderlant
daer die groete heren vandien steden
deen den andren soe beneden
om dat elc vordeel ende bate
trecken woude in sinen gate
dat si deen den andren verbeten
ende alsoe te nieute sleten
dat si al worden niet
soe dat quam een vremdt diet
die hadden gheweest hoer knechten
ende ghinghen die stede berechten
ende namen dien zeluen dleuen
die vanden goeden waren bleuen
ende houden noch die stede al
inne weet hoe langhe het dueren sal
maer sijt seker van dien
datmen des ghelike sal sien
in andren landen oec ghescien
daer die raedsmanne altoes spien
om hoer selfs orboren ende baten
ende ghemene orbore achter laten
die wijslijc ende met eren
ene stat wille regere
selen houden pointe twee
dierste es datmen nemmermee
ghemen orbore achter en late
wien anders scade ochte bate
want ghemene orbore sekerlike
es vore mate ende vore rike
ende daer leeght meer an
dan an dorbore van enen man
ende wie dit te brekene beghert
en heeft de stat no lief no wert
ende die en soude no vroech no spade
ghenaken der stat rade
want hi mochte om sine bate raden
dat alder stat soude scaden
dander point es dat
wat baten comt vander stat
dat men legghe in sekere stede
der stat te ghehelpene mede
wedert si cleine ochte groet
ende alse die stat heuet noet
tien ghemeinen orbore soe
sal men gaen daer toe
wijslijc ende met maten
ende enen d niet quisten laten
want noch wijf no man
en heefter anders recht an
dus machmen met desen dinghen
ene stat te groeten state bringhen
hier bouen hebbic v gheset
hoe tfolc was sonder here sonder wet
ende hoe si hen op ackere ghenerden
ende wonnen dat si verterden
ende met quicke ende met beesten
ende en wisten van andren feesten
nu vantmen vele cockinen
die arbeiden no pinen
en wouden maer ledech gaen
ende soe woudensi die hant slaen
ane selke vrome ende goede
die ghewonnen hadden die vroede
en woudemens hen dan niet ghehinghen
soe woudensi tfolc daertoe dwinghen
datmen hen moeste gheuen
oft si namen hen dleuen
ende roefs ende moerts wies soe vele
dat al ghinc vten spele
doe dat volc mercte ende sach
wat hem ane dese dinc ghelach
viseerdensi nauwe ende dochten
hoe si dit ghekeeren mochten
ende maecten dit statuit
dat si den volke gauen vut
dat elc soude leuen vanden sinen
dat si ghewonnen hadden met pinen
ende des niemene gheuen en souden
en ware dat hijt doen woude
ende soe wie onland ende heide
te lande brake met sinen arbeide
dat soude wesen sijn erue
te sinen onthoude tsinen bederue
ende soe wie dat sloeghe sijn hant
ane anders haue an anders lant
soude daeromme verliesen dlijf
ende om dit te houdene stijf
soe maectensi daer toe
enen voeght die spaede ende vroe
cracht ende fortse zoude legghen aue
soe dat elc anderen tsine gaue
ende omme dat hi niet en dorste
sorghen om sine noetdorste
soe bewijsdensi hem cheins
op hare lant hare ende gheins
dien si hem iaerlijcs souden gheven
ende daer af soude hi leuen
oec maectensi rechte ende wette
diemen inden lande sette
op zaken van menegher wise
ende beualen dat hise
wel hilde op sine eere
beide ane knecht ende an here
ghelijc dat hilde die wet
ghinct ane lijf an goet aene let
aldus hebbic vernomen
dat heren toe sijn comen
niet bi hem seluen allene
maer mids den volke ghemene
diene verhieuen te herien
om dat hi tfolc zoude vrien
ende bescermen vroech ende spaede
van crachte ende van ouerdaede
ende elken tsine doen gheuen
ende dat hi selue zoude leuen
van sinen renten ende sine maisniede
die hem gheuen die liede
iaerlijc inden landen
van horen erfleken panden
ende van horen forfaiten met
alsoese dat volc heeft gheset
ende name hi meer van den lieden
ander goet oft ander mieden
waest groet cleine ofte lanc
hi moeste singhen zelken zanc
als dandere zonghen na dat recht
hier op was heerscap ghestecht
daer omme siet ghi heeren wat ghi doet
alst ghi nemt lijf ende goet
vwen lieden zonder scout
ghi mesdoet vele meneghervout
dan ocht v liede daeden
ghi die hanghen zoudt ende raeden
ende alsoe wel verboerdi
die zelue doet alsi
want bouen v soe gaet recht
ghi sijt sgherechten knecht
ende tgherechte dats waere tale
mochtu lijf ontwisen waele
weder ghi sijt keyser oft coninc
hout dit vore wore dinc
daer bi besiet wijslike
dat beide arme ende rike
recht hebben in vwen houen
want hier es een rechtre bouen
die al siet ende verstaet
vwe rechten eest goet oft quaet
ende des en sal hi niet vergheten
hi sal v ghinder meten
metter maeten dat ghi met hier
in hemelrike oft in deweghe vier
hier vore lietict op abraham
die van japhets gheslachte quam
noees sone die quam van sette
adaems sone alsic vore zette
abraham was harde zere
vercoren van onsen here
ende hi was dierste dien god
op ertrike gaf ghebod
doen ertrike hadde wel nare
ghestaen xxij hondert iare
dat was die besnidenesse
god gheboet hem dat hi die lesse
emmer vaste soude houden
ende oec alle die ghene die zouden
van hem comen daer na
hier beghint alsic versta
dat ioedsche volc datmet eren groet
stoet tote christus doet
die welke doet dat ioedscap blende
struerde ende brachte ten ende
abraham was soe zeere
ghemint van onsen here
dat hem god scouwen dede
eenrehande der drivoldechede
want hi sach op enen boem staen
drie ansichten aleens ghedaen
daert soe clare was al omtrent
dat des ghelike niet en was bekent
daer soe sprac hem god ane
ende dede hem te verstane
dat sijn wijf kint soude draghen
die soe out was van daghen
dadt bi naturen niet en mochte ghescien
oec seide hem god mettien
dat hi soude sijn altenengader
van harde vele lieden vader
ende dathi sijn gheslachte soude leiden
in een vet lant van weiden
daer honech ende melc vloien soude
ende dat hi hen oec woude
ghetruwelijc bi staen als hoer god
noch gheloeuen die joden sod
dat hen dat lant met allen
hier na noch sal gheuallen
maer sine beuroeden min no mere
hier af die edele lere
dats hier bouen deuweghe stede
daer vloyt alle soetechede
nu merct hoe hem god woude vertoeghen
daert abraham sach met sinen oghen
in die vorme van ansichten drien
daermen claerheit bi mach ghien
die drieuoldecheit ons heren
nochtan en willen hen niet
daer toe die ioden verscouen
dat si iet willen ghelouen
dadt dwesen van drien personen
in enen god mach wonen
nochtan dat hoer vader abraham
dese iij vormen sach ende vernam
ghelijc dadt noch es bleuen
in haren boken bescreuen
die si alle daghe lesen
oec hebben si van desen
meest in al horen boeken
daer men mede mach ondersoeken
die driuoldecheit in gode vereent
maer hoer herte es soe versteent
sine willens verstaen clein no groet
si nemen den texst al bloet
van horen boeken ende latent gaen
si en willen niet verstaen
die edele leeringhe diere vut gaet
daermen den gront bi verstaet
ende dat edel maerch vte zuight
alsoe een heylech man tuight
in abrahams tyde begonste scone
dat grote rike van babilone
dat langhe in groter macht stoet
tote dadt cyrus warp ondervoet
met coste ende met pinen groet
dat orosius scrijft al bloet
abraham alsic vore sprac
ghewan enen sone hiet ysaac
van sinen wiue ver saren
alse was si out van iaren
een enech kint dat hij minde sere
doen hiethem god onse here
om dat hine proeuen woude
dat hi sijn kint offeren soude
hem teren in ere offerande
op enen berch in enen brande
alsoe men doe op dien dach
scape ende beesten te offerne plach
abraham woude ghehoersam sijn gode
ende doen alle sine ghebode
ende leide tkint ten berghe wert
ende droech met hem vier ende swert
om tkint te doedene daer
doe seide tkint vader waer
es dofferande die ghi offeren selt
inne sie hier en ghene opt velt
die vaeder antworden mettien
lieue kint god saelt versien
ende als hi dat swert hoeghe verhief
tes kints halse dat hi hadde lief
soe quam dinghel mids gods wille
ende hilt dat swert al stille
soe dat hi niet en conste gheslaen
ende wijsde abrahame alsoe saen
enen weder daer ter stede
daer hi doen zoude mede
sine offrande gode teren
hier an soe moghwi leren
dat en mensche dor ghene noet
die wesen mach soe groet
gods ghebod breken sal
ia al zoude die werelt al
veruaren ende te nieute gaen
men sal in gods ghebode volstaen
an die werelt leeght mi cleene
maer ane minen sceppere alleene
leeght al die macht van mire baten
ende sijn ghebod en salic laten
dor alle dat des sijt ghewes
dat in hemle oft op erde es
dese ghetruwe man abraham
was gode herde ghehoersam
die sinen zone en spaerde niet
maer die de dinc te rechte besiet
soe was die hemelsche vaeder
ghetrouwer dan dit algader
die sinen zone en spaerde twint
maer heeftene hier neder ghesint
in desen vulen stinkenden zac
daer hi noyt en hadde ghemac
ende daer hi starf die bitter doet
om ons te helpene vter noet
daer hi onse mesdaet met gout
das hi en hadde engheene scout
dit dede die here hier bouen
dien alle creaturen louen
ende zonder beheet van yeman
want bouen hem nes nieman
hier en dwanghene gheen dinc inne
dan trouwe ende gherechte minne
die hi tons armen wichten droech
daer hi den viant met versloech
die alle menschen an hem zaecte
om dat adam den appel smaecte
vele lieden heeft wonder om datmen zeeght
dat daer meerre zonde in leeght
datmen gods name verswoere
dan al die werelt veruoere
ende algaeder worde niet
nu merct dan ende besiet
hoe starclec dat god wrac
dat een ghebod dat adaem brac
dat in hem seluen niet en was quaet nochtan
anders dant god verboet den man
hi moester tparadys om rumen
des wi ons noch becumen
daert vol was van weelden
oec moestent mede ontghelden
alle die ghene die na hem quamen
die onschuldech waren der blamen
want in vijfdusentech iaren
moeste tfolc al ter hellen varen
ende wi alle ghemeenlike
hadden gheweest onsterflike
ende te hemele gheuaren zonder mouden
hadde adaem tghebod houden
dat wi met wee worden gheboren
anxt hier hebben ende toren
sorghe hongher ende dorst
haghel snee storm ende vorst
met pinen winnen ende beiaghen
daer af hem die lichame zal bedraghen
van deser werelt moete wi scheiden
in groeter droeuer bitterheiden
orloghe siecheit ende quale
dese quamen altemale
den mensche toe ghemene
om enen appelbete allene
ende die sware pine daer toe
der hellen ende des vagheuiers alsoe
ia die goede zielen moesten varen
binnen meer dan vm jaren
in de voerhelle daer si langhe
waren in groten verlanghe
ende wi alle moesten alsoe wel
en daedt dat heyleghe doepsel
ende alle dat ye gheboren was
en was niet werdech das
die sonde te beterne int ghemene
sonder die goeds sone allene
die moeste dore grote noet
om ons te helpene vter noet
in ertrike comen als mensche ghedaen
ende die better doet ontfaen
daer ganste al gader mede
die sonde die adaem dede
hier bi moeghdi ghelouen claer
dat ene sonde es harde swaer
dat god verbien op ene stonde
al ertrike om ene sonde
des nieman en was sculdech nochtan
dan yue ende adaem hoer man
lieue kindre nv laet ons vroeden
ende ons van sonden alsoe hoeden
dat wi om ene corte welde hier
niene comen in deuwelike vier
maer dat ons in dit corte leuen
hemelrike werde ghegheuen
ons en mach roeken wat wi hier doghen
op dat wi hemelrike hebben moghen
want doeghen hier es saen ghetermineert
daermen eulijc ghinder regneert
adam was onse ierste vader
om dat dvolc altenengader
van hem quam van beghinne
onse ander vader alsict versinne
dat es die goede noe
om dat dat volc voert mee
na die diluuie van hem quam
onse derde vader es abraham
om dat hem god der eren onste
dadt ioedsche volc begonste
op hem ende van hem sproet
ende die xij gheslachten groet
vanden kindren van israel
ysaac iacob samuel
moyses ende coninc dauijt
ende menech ander die in sinen tijt
soe volmaect was in sijn leuen
dat hi van gode was verheuen
ende ons exemple hebben ghelaten
te comene ter euweliker baten
ende ten doegheden ende bi desen
heete wise onse vadre wesen
abraham es der ioden vader
ende oec onser alre algader
want christus dat gods lam
van abrahams gheslachte quam
ende wi alle christus kindre sijn
die in sijn gheloeue sijn fijn
soe es abrahame gheuallen
dat hi vader es van allen
den zielen vut vercoren
die te hemelrike horen
daer bi seeghtmen al bloet
datsi varen in abrahams scoet
telken dusentech iaren
ofte niet vele meer twaren
es emmer wonder ghesciet
ofte des volx staet es iet
verwandelt alsoe ic v
hier sal segghen nv
van adame tote noe
dat ouer ertrike liep die zee
waren xijhondert jare
een min dats openbare
van noe tote abraham
daer een neuwe volc af quam
ende besnidenesse gaf vte
waren m iaer al ute
van abrahame tote moyses
waren oec m iare ghewes
doe tfolc van israel scone
trac vanden coninc pharaone
dore die rode zee siere verde
dat hen dwater niene derde
daer moyses in waerre dinc
van gode die wet ontfinc
van moyses toten coning dauijt
was m iaer oec die tijt
die een heylech man was
ende dien soutre ierst maecte ende las
dien god hadde also lief
dat hine van sinen scapen hief
ende maectene coning van machte
ende van sinen gheslachte
wart maria gheboren
gods moeder vut vercoren
die elken mensche brachte ghenade
die hare anroept vroech ende spade
van dauite waren voert
m iare tote christus gheboert
die neuwe wet ende neuwe leuen
alder werelt heeft ghegheuen
ende tusschen christus carnatioen
ende dat godeuert van bolioen
iherusalem wan die heyleghe stede
met coste ende met aerbede
waren xihondert jare
een min ic segghe v dware
op alre apostlen dach
die doe op den vridach lach
dit en segghic elre omme niet
dan daeromme dat gherne ghesciet
te m jaren ende twe hondert
iet dat der werelt wondert
ende van godeuerde sijn leden
tote dat ic deser stede
dichte dese selue lesse
iihondert iaer xxende sesse
al tanwerpen in die stat
voerwaer segghic v dat
dat ic als ghi wel hoert
optie bible ga voert
ende optie vadre die vore waren
dat doe ic daeromme twaren
om dat ghi weten selt ende bekinnen
van dier werelt dat beghinnen
ende hoe des volx staet
verwandelt ende voert gaet
vanden enen ten andren al ghi
nu wel horet segghen mi
ic en sal niet langhe voert gaen
optie bible maer ic sal saen
tote andren dinghen keren
daer ghi an selt moghen leren
wijsheit doght ende andre saken
die de ziele ghesont maken
na abrahame bleef ysaac
sijn sone die ten doeghden trac
daer hi hem altoes toe keerde
als hi anden vader leerde
ysaac dese heyleghe vader
hadde twe sonen die te gader
eene moeder droch als dicke ghesciet
dene esau dander iacob hiet
esau quam vore iacob daer na
hoerre beider moeder hiet rebecca
alse was iacob leest gheboren
nochtan wart hi vercoren
daer toe bi rade siere moeder
dat hi here bleef sijns broeder
ende behilt alt vordeel doe
dat den ousten ghebornen hoerde toe
hoe die moeder dit toe brachte
om dat si op iacobe meer achte
dan op sinen broeder esau
ware te lanc te zegghene nu
om oude geesten te makene cont
die gheuielen in ouder stont
en es dese boec begonnen niet
als ghi wel hoert ende siet
dese heileghe patriarche iacob
wies in allen doechden op
ende was met gode alsoe wel
dat hi hiet israel
dats man die man die gode siet
ende na hem hiet dioesche diet
kinder van israel alsic vernam
om dat dat volc van hem quam
dese patriarke sach
in sinen slape daer hi lach
eene ledere toten hemle gaen
ende dingle op ende neder slaen
ende gode zitten touers bouen
dien alle creaturen louen
als hi onspranc seidi dat
gods huis es teser stat
ende die porte van hemelrike
dat weetic nu ierst zekerlike
ende dit sal heeten gods zale
doen rechte hi daer tien male
eenen steen daer wi bi merken
dvorspellen der heilegher kerken
want bi den steene versta wi
cristum den godsone vri
die beghin ende fondament es
der heilegher kerken sijds ghewes
daer dingle op ende neder varen
daghelijc in dien outaren
daer die priestren heilechlike
maken den here van hemelrike
ende bidden den ontfarmeghen gode
beide vore leuende ende vore dode
daer vuren dingle met groeter eren
die bede vore den oeghen ons heren
hier beghinnen ende ruren
vander kerken die figuren
diermen meneghe ene vent
in dat oude testament
men leest oec mede al bloet
dat iacob olye goet
opten steen dien hi rechte daer
daer wi bi verstaen al claer
gods ontfarmhertechede
die hi namaels ontede
der menscheit dier hi was gram
eer sijn zone hier neder quam
die met sinen heileghen bloede
die gramscap brachte te goede
noch pleeghtmen te deser tijt
daer die bisscop outare wijt
dat hire crisma op strijct
daer hi dese dinc bi ghelijct
dese patriarke dat ghijt wet
abraham ysaac iacob met
saten in huweleeke ghebonden
ende droeghen zorghe in haren stonden
om wijf om kindere ende om goet
nochtan en wart hore moet
daer omme nie vererret
no van gode niet gheuerret
daer omme sijn liede in deser wisen
die desen huweleec prisen
ieghen sente ians reinechede
god weet des die warhede
god onste iacoppe den goeden man
dat van xij zonen die hi wan
quamen xij gheslachten soe groet
dat elx gheslachten conroet
hadde xijdusent volcs twaren
dit waren die ioedsche scaren
daer god menech wonder dore wrachte
doe si waren in horre machte
van desen xij zonen een was
die gheheten es iudas
wies gheslachte ende gheboert
gaet van kinde te kinde voert
tote op die maghet vut vercoren
daer christus of wart gheboren
die behoudere van ertrike
gheloeft si hi ewelike
dese gheboerte edel ende fijn
bescrijft in die ewangelie sijn
matheus die ewangeliste
die der waerheit niet en miste
hi beghint altenengader
op des iudas ouderuaeder
dat was abraham daer ghi
hier voren of horet zegghen mi
ende strijct vandaer scone
tote christum den godsone
daer tusschen waren alsict vinde
si xl van kinde te kinde
abraham ende christum met ghetelt
oec ghi dat weten selt
dat daer tusschen waren
die tide van iijm iaren
ende van desen abrahame
achterwaert tote adame
alsoe lucas wel scriuen can
waren deen tenden anderen xx man
daer tusschen waren openbare
een men dan xijc jare
matheus scrijft meer van desen
dat latic te nieute wesen
dbeghin van desen gheslachte
dats god die adame wrachte
want god es adaems vaeder
ende dat inde altenengaeder
van desen gheslachte groet ende scoene
was christus die godsone
dus es op gode dat beghinsel
ende op sinen zone dat insel
want hi bleef suuer ende reine
god ende mensche ghemeine
ende en liet ghene gheboert
alse den vliesche toe behoert
nochtan liet hi kinder meer
dan al dat vore hem was eer
want dat sijn alle sine kinder
oude ende ionghe meerre ende minder
die dat kerstendoem ontfaen
ende in den heileghen gheest hem dwaen
niet inder zonden eische
noch inden wille vanden vleische
maer die anderwerf sijn gheboren
vte gode die sijn vercoren
mids den watre ende den gheeste
dat es tscoenste ende dmeeste
alse christus selue seit
ouerste leerere der waerheit
ende dit sijn kinder algaeder
wie hoer moeder was oft hoer vaeder
adaems kindre werden gheboren
na den eische die den vleesche toe behoeren
maer christus kindre diet wel vereest
sijn gheboren vanden heileghen gheest
anderwerf ende vanden watre met
alsic v hier vore hebbe gheset
dus sijn ij gheboerten ghegheuen
dierste en helpt niet ane dewelike leuen
dander bringt ons claerlec daer
op dat wi int gheloeue sijn claer
in den tide als ghi hebt ghehoert
als van abrahame hier voert
begonste menech starc rike
dat sere regneerde moghendelike
van grieken ende van babylone
van cartago ende van macedone
dat ierst begonste alexander
drike van rome ende menech ander
die soe starc waren in horen dinghen
dat si die werelt wouden dwinghen
ende alsi hen niene wouden laten
ghenoeghen met maten
soe warp god horen ouermoet
algaeder onderuoet
want ic hebbe ghelesen
dat cume enech van desen
iiijc iaer bleef in die ere
oft daer bouen luttel meere
nv bleef dat roemsche rike
thoeft van al ertrike
ende hadden der werelt omgaen
metten swerde al onder ghedaen
ende regneerden met groeter eren
ende waren der heren heren
die dat si dus orloghe hilden
ende daeromme zorghen ende pinen wilden
soe droeghensi soe wel ouer een
dat elc anders broeder scheen
maer doen sijt al hadden verwonnen
dat was onder der zonnen
ende met rasten leuen zouden
en constensi hen niet ghehouden
sine ghinghen onderlinghe twien
met gheslachten ende partien
omt vordeel vander stat
ende elc ghinc gaederen scat
den anderen te bederuene mede
alst noch doet ter menegher stede
aldus wart met discorde
dat deendrachtecheit mede scorde
hoer ghewelt ende hoer macht
te nieute algaeder bracht
dat niet en dede dan ouermoet
die hen algaeder maecte tgoet
daer bi zeeght een wijs man
dat oneendrachtecheit can
groete dinc te nieute bringhen
ende dat eendrachteghe dinghen
clene dinghen maken groet
al noch soe waers noet
inden landen hier twaren
dat poertren eendrachtegher waren
inden staeden dan si sijn
oft het sal nemen quaeden fijn
alst in vele staeden heeft ghedaen
god laet ten besten al vergaen
onder alle riken twaren
soe vintmer viere twaren
die starcste ende die meeste
dierste zeeght die ieeste
was dat rike van babylone
dat stoet in orienten scoene
dat op ninus sijn beghin nam
inden tide van abraham
dander rike stont int zuden
alsic dien ieesten hoere luden
was dat rike van cartago
dat menech lant maecte onvroe
dat derde rike stoet dan
int westen ende dat began
alexander die coninc
maer saen dat het te ghinc
dat vierde alsict begome
dat es dat rike van rome
dat op romulus beghent
ende leeght in occident
dbabiloensche rike was dierste
dstarcste ende bat vercierste
dat roemsche was dleste
vanden een dbeste
maer macidone ende cartago
en waren niet also
starc alse dandere twee
dbabilonsche was starker mee
meneghen dach ende menech iaer
tote dat cyrus quam daer
diet al warp inden gront
alsic v sal doen cont
cyrus alsoe ic las
die coninc van persen was
voer in orienten striden
ende wan in dien tiden
een groet deel vanden lande
doen hi dat hadde inde hande
woudi trecken ter ander stat
daer hi meerre vonde den scat
vore babylone trac hi sciere
daer stoet ene riuiere
tusschen hem ende die stat soe groet
dat si den toeganc verboet
want si was breet ende diep
die riuiere diere vore liep
datse niemen passen en dorste
doen was daer een vorste
een ridder een vroem man
als hi dien pas zueken began
greepen die riuiere an sinen danc
die stuer was in haren ganc
ende heeftene henen ghedreuen
dus es hi verdronken bleuen
die coninc hadde groeten toren
die sinen ridder hadde verloren
ende swoer om die zaken
hi soudse soe cleine maken
die sinen ridder hadde verslonden
dat die wiue in corten stonden
daer ouer gaen zouden
sonder cleedre ophouden
doe dede hi ter seluer tijt
grauen dore die velde wijt
iiijcende xl beken
daer dwater dore es ghestreken
aldus in deser manieren
verloes die stat hoer riuiere
alsoe hi die stat wan
tier stede daer die riuiere ran
scats wart daer soe vele ghewonnen
dat wijt ghesegghen niet en connen
die houerde van babilone
die bouen al droech crone
ende ertrike hadde in hoer ghewelt
wart te nieute aldus gheuelt
nochtan scheen in die oeghen
datmense niet en hadde winnen moghen
met gheenre bendechede
noch oec met crachte mede
hore mure scrijft orosius
waren breet l cubitus
ende vierwerf alsoe hoghe wale
van steenen ghebacken te male
met starken cimente ghebonden
alsmen plach in dien stonden
eerne poerten hadde si hondert
hoer omganc was wien soes wondert
iiijc stadien ende tachtendach
dat waren alsoe ict sach
li dier milen
diemen daer plach tier wilen
orosius zeeght ander wonder met
dat hier niene es gheset
dat rike oec van macedone
daer alexander droech croene
stoet onlanghe in machte groet
want doen alexander was doet
deelden die kinder dat rike
daer sijt met scoerden dumplike
ende discordeerden in hoer dinghen
daer si met te nieute ghinghen
want soe wat riken datmen scoert
moet emmer werden ghestoert
dat rike oec van cartago
verhief hem seluen also
dat si orienten lant
werpen wouden in hoer hant
optie roemeine si oec streden
met soe groeter moghentheden
dat si opt bederuen waren
ende maken moesten hore scare
van ondadeghen mannen
die vten lande waren ghebannen
ende vercoeurerden alsoe
dat si die van cartago
al te nieute struerden
ende hore stat in aschen keerden
aldus soe bleef hoer ouermoet
al gheworpen onderuoet
oude ieesten zegghen ons dat
omtrent daer roeme nu staet die stat
dat daer menech man regneerde
eermen roeme daer fonderde
ende die ierst regneerde daer
was saturnus die dor den vaer
van sinen zonen iupiterre
vte creten quam gheloepen verre
want hi den zone en gheloefde
niet wel na dat hine beroefde
van sinen manliken ghegaeden
ende duchte noch meer scaeden
met scepe quam hi doen
int lant van ytalien ghevloen
ende barch hem daer in langhe daghe
beide in bosch ende in haghe
de welke saturnus daer vant
eenrehande liede int lant
die wilt waeren in allen zaken
hen leerdi huse maken
coren winnen ende wijngaert
ende leuen na menschen aert
hier bi seidensi openbare
dat hi hoer here ende hoer god ware
ende thant na tgone
dore den vaer vanden zone
maecte hi ene stat ghereet
daer bi daer roeme nu steet
ende hietse alsict versta
na hem zeluen saturnia
na desen saturnus
regneerde sijn zone picus
dat was latinus vaeder
die welke latinus algaeder
beterde die latijnsche sprake
ende omme die zelue zake
soe heeten alle die latine
noch na den name sine
ende dese drie regneerden daer
hondert ende viftech iaer
eer van troyen eneas
int lant daer comen was
swelcs nacomelinghe dat
roeme stichten die stat
doen die grieken met ghewelde
die stat van troyen velden
daer si vore laghen x iaren
met stride ende pinen sware
doen vloe daer vte eneas
anchises die sijn vaeder was
ende aschalius eneas zone
met xij scepen scone
in cecilien quamensi daer naer
eneas vaeder starf daer
na nam hi sine vaert
ten land van ytaillen waert
doen werpen die wint snellike
and lant van affrike
daer dydone was coninghinne
die soe sere hore minne
ane enease doen leide
datmer wonder af seide
dese dydone men zeeght also
dat si stichte cartago
doch liet eneas dese dydone
ende trac henen met sinen zone
ter zee te ytailien waert
ende daer hi quam in die vaert
ter hauenen min no mee
daer die tybre valt in die zee
daer heeft hi in slape verstaen
stant vollec op du soud gaen
tote enaudre den coninc
hi regneert in den rinc
daer die vij berghen sijn
daer staet nu roeme zeeght dat latijn
hi vecht ieghen coninc latine
du soud hem helpen met dire pine
dlant van ytailien zal
dine noch wesen al
ende dit litteeken gheue ic di
om dattu te bat gheloeft mi
als du daer coms op dlant
soutu en soch venden thant
met xxx ionghen ende alle wit
onder ene eyke ende dit
soutu emmer venden daer
doe eneas dit vant waer
gheloefdi te bat der woert
die hi in slape hadde ghehoert
als enauder heft vernomen
enease int lant comen
waende hi dat viande waren
ende es hen ieghen gheuaren
ghewapender hant om striden
maer eneas tien tiden
hadde hem bewaert als die wise
met ere olyuen rise
dat hi vor hem voerde daere
in teekene dat hi vrient ware
alsmen in dien tiden plach
als deen den anderen sach
bleef eneas met enandren
ende elc swoer met andren
ende streden ieghen latine
dien si verwonnen ende de sine
turnus coninc van tuscane
was ten stride mede ane
ende bleef daer vanden liue
hi hadde lauinen te wiue
latijns dochter ende quam teer
te hulpen sinen sweer
dese lauine alsoe ment vint
troude eneas kint
ende si was oer slands
alse hoer vaeder starf te hands
wart hi coninc van ytale
ende besat sijns sweers pale
ende was coninc iij iare
doen starf hi ende daer nare
wart aschalius sijn zone
coninc in dytaelsche croene
dien hi vte troyen brachte
ende waest xx iaer ende achte
na hem wart coninc aldus
sijn broeder posthumus
dien lauine draghende was
doen hoer man starf eneas
het soudu te lanc recken
soudic v al vertrecken
eneas gheslachte tesen male
die croene droeghen in ytale
xiiij wasser te samen
die van eneas quamen
die alle croene droeghen daer
deen vore ende dander naer
eer romulus quam ter ghewelt
als ghi hier na hoeren selt
die viertiende coninc van desen
daer wi nu af lesen
hiet amulius alsict las
die tonrechte coninc was
want hi sinen oudren broeder leellike
nimitore stiet vten rike
ende bleef selue here des riken
nimitor die moeste wiken
ende vluchtech sijn alsic versta
eene dochter haddi hiet rea
diemen inden tempel dede
om te houdene suuerhede
ende den goden dienen daere
doen wan mars an hare
twee kindre wi lesent dus
dat waren remus ende romulus
rea wart om dit ockesoen
leuende ghegrauen doen
ende die kindre warpmen beide
in ene haghe ane ene heide
bider tybren alsict vernam
daer te hen ene woluinne quam
diese soeghde ende hilt te liue
dits wonder dat ic hier scriue
een herde die faustulus hiet
als hi die kinderkine siet
alsoe scoene van den liue
droech hise thuis tsinen wiue
om datsise op zoude voeden
ende nauwe wachten ende hoeden
dese kindre worden herden mede
ende deden als faustulus dede
na doen si op quamen
ende si wisten ende vernamen
hoe die dinc ghesciet ware
maectensi ene scare
van herden alsoe groet
datsi amulius sloeghen doet
horre moeder oem die coninc sat
ende setten in sine stat
nimitore horen ouderuaeder
die verdreuen was algaeder
ende na nimitors leuen
bleef dlant sinen ij neuen
rea sire dochter kinder
die dlant berechten ghinder
alse remus was doet
bleef romulus here groet
ende maecte oec na dat
rome die grote stat
xi staden stoeden dare
daer rome staet ende elc bi hare
daer maecte romulus alomme
enen muer tere somme
ende heeftse al in een versaemt
ende na sinen name ghenaemt
rome was dus begonnen
na dat troyen wart ghewonnen
iiij hondert iaer alsoe ict sach
ende daer toe viere ende vijftach
doen eneas van daer ontquam
daer dese romulus af quam
ende dese stat hadde wilen
omme gaende xlij milen
oec dedi tien seluen male
alle dedele van ytale
comen wonen in die stede
ende wiue ende kindre mede
hi maecte inder stat danne
hondert raetsmanne
die de stat souden beleiden
met rade ende met wijsheiden
die heft hi cenatus ghenoemt
welc woert van centum coemt
m vechteren coes hi met
die hi daer heeft gheset
om dat si dstat selen verweren
ieghen die hem wilden deren
die soe hiet hi milites
aldus soe comt miles
van mille dats seker sake
dats m in dietscher sprake
titus limus segt dat
doe rome arm was die stat
dat si vol was van wijsheden
van doeghden ende van goeden seden
soe dat het was sonder ghelike
maer doen si wart rike
maecte daer de rijcheit
ghierecheit ende vrecheit
luxurie ende ouerspel
hoeuerde oec alsoe wel
paerlement ende discoert
daer al die doeght bi bleef ghescoert
alse dese noch sijn ghewone
in allen steden te doene
romulus quam hier na
int broec van caprea
daer hief die meeste
donder ende tempeeste
diemen sach daer te voren
daer bleef romulus verloren
doe seidemen al opebare
datten die gode haelden dare
na hem bleef gheweldechlike
nimia pompeyus inden rike
hi was ierst vendre daer of
datmen ridderen sout gaf
ij maende dedi ten jare
ianuare ende februare
na hem ic laest aldus
quam tullius hostilius
die ierst purpur droech an
ende was een onrasteleec man
ij staden wan hi met crachte
daer hi vele scaden in wrachte
hi dede meneghen onghemac
die blixeme sijn huis onstac
daer verbrande hi alsic las
ende alle dat daer bi hem was
ancus bleef in die stede
die dierste brugghe maken dede
ouer die tybre in die stat
na hem wi lesen dat
bleef priscus coninc dan
die dat paleys began
dat capitolium es ghenant
om datmen in tfondament vant
eens menschen hoeft sonder lichame
daeromme es sijn name
capitolium des gheloeft
want caput dadts een hoeft
seruius als hi verginc
bleef na hem coninc
die de grachte maken dede
buten mure alomme die stede
ende die oec ierst vant
datmen cheins gaf in dlant
des men niet ne plach vore dien daghen
tarquinus heeften verslaghen
ende bleef selue coninc daer
dese vant ierst men seght voer waer
van tormenten vele manieren
die hi selue halp visieren
kerkeren veteren ende alenden
daermen tvolc in soude senden
om dat sijn sone vercrachte
ene edele maeght van machte
soe wart hi leellike
gheworpen vten rike
dese vij coninghe die ic v
met namen hebbe ghenoemt nv
waren coninghe dare
cc ende viertech iare
nu en wouden die romeine nemmere
coninc hebben no here
want hen dochte twaren
dat si touermoedech waren
ende hoers selfs te sere wilden wesen
ende maecten mids desen
datmen ij raetsmanne dare
setten soude van iare te iare
die de stat souden beleiden
met rade ende met wijsheiden
ende ghemene orbore setten voert
dat was trecht vander poert
van iare te iare omme dat
regneerden si langhe in die stat
dat si hen dan daer bi
verheffen souden ende dat si
die mate versmaden souden
ende ghemein recht quaeleec houden
datter twe sijn soude
dat was daer bi of deen woude
vter gherechtecheit tiden
ende ghemein orbore laten liden
dat het dander soude wederstaen
want hoe dadt soude vergaen
si wouden bouen alle sake
datmen ghemeine orbore vore stake
wient deren mochte ofte scaden
siet ghi heren vanden staden
hoe dese liede wilen daden
sine wouden ghene dinc ghestaden
dat ghemenen orbore ware ieghen
aldus soe soudi pleghen
soe soude v stat meren
van machte ende van eren
ende in allen vorspoet dien
ende doedijs niet ghi sijt quadien
want ghi bedeerft die stede
mids uwer ghierechede
diemen v op trouwe beual
metten rechte soe sal
men v daer omme ondliuen
oft setten mettien caytiuen
dat ghi om v orbore allene
achte sedt dat ghemene
orbore vander stede
daer ghise bederuet mede
alle dese riken die ic v
hier bouen noemde nv
die soe groet waren ende vermeten
sijn langhe te nieute ghesleten
hier bi merct ende verstaet
dat ouermoet ende ouerdaet
onlanghe moghen staen stille
hoede hem elc daer af die wille
een gheslachte gaet op twaren
in min dan in viertech iaren
in groten state in groter ere
ende es al siere gheburen here
ende in corten tide weder
vallet so sere neder
dat het siere ghebure ghelijc es
ocht vele minder des sijt ghewes
dats om datsi niet en verstaen
wat hem god heeft ghedaen
noch hem danken der eren
ende in hoer houerde so verkeren
datsi en kinnen niemans noet
ende haer gheburen cleine no groet
versmaeden ende verdrucken
ende thare hen ontplucken
ende gode niene ontsien
hierbi comt god in dien
dat hise neder warp in dsant
ja nederre dan hi se vant
om dat hi niet en wille dat si
hoer ziele verliesen daer bi
want menech beter es aermoede
dan hi sijn soude in groeten goede
want der werelt rijcheit ende hoer macht
heeft meneghe ziele ter hellen bracht
het es onmoeghelike
dat die vrecke rike
ende die machteche mede
sonder ontfaermechede
ten hemelrike moghe comen
alsoe als ict hebbe vernomen
en daedt goeds goedertierenheit
die niemene en es ontseit
diene met herten roepet an
ende sijn ghebrec laetet dan
na abrahame m iaer
ende vore christum ijm vorwaer
was een heilech ioede hiet moyses
dien god was alsoe ghetes
dat hi sprac in menegher stont
ieghen hem mont ieghen mont
hi leide dat ioedsche gheslachte
vte coninc pharaoens machte
daer si onder verdruct saeten
in eyghendoeme vtermaeten
rechte dore die rode zee
soe dat hem min no mee
dwater scaede ende dede no pine
hi trac met hen in die woestine
daer si in woenden langhen tijt
tote noch en hadde god des zeker sijt
noyt ghebod ghegheuen
hoe die mensche soude leuen
oft hen regeren groet oft clene
sonder dat besniden allene
nochtan was die werelt out vorwaer
omtrent xxijhondert jaer
maer die wel leuen wilden
maecten vsagen die si hilden
na dat hen seluen dochte
datmen redenlec leuen mochte
daer ontfinc moyses van gode
die heileghe x ghebode
ende dat hi sinen lieden
die te houdene soude ghebieden
ende dat si daer na zouden werken
diemen noch ghebied inder kerken
daer alle ghebode vte spruten
die de leereren den volke vten
ende die zelue ghebode aldus
leerde ons die godsone christus
die alle leeringhen ende scrifturen
volvulde in diere uren
dat hi menschelike
wandelde op ertrike
ende dit sijn die tiene ghebode
die wi houden van gode
elc mensche die sal
gode minnen bouen al
ende sinen euenkersten des sijt vroet
ghelijc hi hem zeluen doet
godes name te gheere stont
te vergheefs nemen inden mont
vieren wel die daghe ons heren
vaeder ende moeder eren
anders mans wijf onderwinden niet
ende oec niet stelen wats ghesciet
nieman doeden noch verslaen
gheen valsch orconde doen verstaen
ander mans wijf begheren twint
noch anders goed waerment vint
dit sijn de ghebode die moyses leert
ende die christus na confiermeert
want alle de prophesien ende de scrifturen
die doude wise ruren
waren alle ongheseghelt bleuen
eer christus ontfinc menschelijc leuen
want christus seldi weten
die prophete es der propheten
voluulde al ende confiermeerde
dat elc goet prophete propheteerde
m iaer te voren
eer cnristus wart gheboren
dat volbrachte hi al cleine ende groet
met sierre glorioser doet
alsoe als hi ant cruce sprac
thant eer hem therte brac
nu eist seit hi al voldaen
daer in dat wi verstaen
dattie scrifture openbare
met sire doet volvult ware
na moyses dusent iare
was coninc dauid openbare
die der ioden coninc was
ende een die beste sijt seker das
die ie was onder der sonnen
god woude hem des gheonnen
dat hi binnen siere tijt
verwan harde meneghen strijt
op die ghene die niet en wouden
hen ane abrahams god houden
daer ic vore seide af
die moysesse die wet gaf
daer die vadre ghemeinlike
ane gheloefden heilechlike
dauid es waerlec gheheten
een vanden meesten propheten
die alle scriuen ende leren
die heileghe comst ons heren
alse hi wel toende ende bedreef
inden soutre dien hi screef
ende dichte in sine stonde
daer hi gheeft sine orcunde
goedvruchtech was hi sere
ende alsi ieghen onsen here
mesgreepen hadde ende mesdaen
woude hi thant in boeten staen
ende hadde soet groet berou daer af
dat hem god die sunde vergaf
alse was hi in sinen bedriue
gherecht nochtan van liue
en was hi niet wel reine
hine hilt hem niet allene
maer an soe vele des sijt ghewes
dadt wonder te hoerne es
dat toende hi wel in ere stont
dat ic v sal maken cont
niet om die mesdaet die hi dede
maer om sine gherechtechede
dauid lach op enen dach
op sinen casteel ende sach
eene scoene vrouwe baeden
in horen hof met goeden staeden
daerse vri waende sijn die vrouwe
ieghen alle oeghen ghescouwe
sonder hare ioncwiue die dare
tier tijt waeren met hare
bersabee si gheheeten was
ende hoer man hiet vrias
een vroem ridder ende en goet
die in dauids orloghe stoet
dauid die die vrouwe sach naect
wart van minnen soe gheraect
om hare groete scoenhede
dat hi den raet doen dede
dat hi die vrouwe al stille
ghewan te sinen wille
alsoe saen als dauid heeft verstaen
dat si kint van hem heeft ontfaen
sende hi om haren man te handen
die ieghen gods vianden
lach ende orloeghde tier tijt
dat hi thuis quame zonder respijt
dit dede dauid om dat die man
bi sire vrouwen soude slapen dan
ende tkint dan houden ouer sine
dit was al verloerne pine
want hi quam alsoe alsmen hem hiet
maer bider vrouwen en sliep hi niet
om dat hi gode niene woude vererren
want hi woude zonder merren
ten orloghe waert danen hi quam
als die coninc dit vernam
dat die ridder dus henen woude
soe heeft hi alsoe houde
mettien seluen man ghesant
enen beslotenen brief te hant
anden marscal vanden orloghe
soe wanneer hi striden moghe
dat hi vriase zonder lette
int vergaederen vanden stride zette
hier af en wiste vrias niet
doch soe eest aldus ghesciet
dat vrias in corten daghen
in enen strijt bleef verslaghen
ende dauid behilt te wiue
die vrouwe scoene van liue
god ontboet hem thant
dat hi moeste in sijn lant
hebben ouer al ghemene
van drien plaghen emmer ene
om dese groete zonde
ende dat die kore an hem stonde
deene was hongher vorwaer
dander sterfte oft orloghe swaer
nu hoert die waerheit hier af
wat antwerden dauid gaf
na dien dat wille onse here
dat op mijn lant sine plaghe kere
om ander zake en ghene
dan om mine mesdaet allene
ende die core dan ane mi staet
vanden drien soe es dit mijn raet
waert dan ic core diren tijt
ofte coric orloghe ofte strijt
mijn volc dat niet en heeft mesdaen
en soude des niet moghen ontgaen
maer ic die sculdech ben van desen
souds emmer moghen ghenesen
ic hebbe ghelds ende casteele
soe vele te minen deele
ic mochte mijn lijf emmer ontdraghen
ende ontgaen derre plaghen
daer bi kiesic die sterfte dan
die coninc en spaert noch andren man
alsoe wel mach si mi gheraken
die sculdech ben derre zaken
alse hem die onsculdech si
gods wille ghescie met mi
ende om dese gherechtechede
gaf hem god vander plaghen vrede
hier op sal elc mensche mecken
ende wijslijc vor sine oeghen trecken
alse onse here den mensche sent
vernoy plaghe oft torment
sal hi bedinken thant
dat hem god die heeft ghesant
ouermids sine zonden
ende sal ten seluen stonden
dat verduldechlike ontfaen
ende in rechten rouwe staen
ende sijn vernoy ende sijn verseeren
in gods ontfarmecheit keeren
die niemene en es ontseeght
die sinen hope daer in leeght
sijts seker dat hem onse here
helpen sal vte sinen sere
want sine goedertierliheit
die es altoes ghereit
dat si elken mensche ontfaet
hoe groet si sine mesdaet
sine vaderlike hulpe es soe groet
elken mensche inder noet
soe dat nie op ertrike
van vaedre en was die ghelike
want hi den mensch vele meer mint
dan vader oft moeder doen dat kint
ia dusentech weruen meere
dat hi wel toende wilen ere
doen hi hem om onse zalechede
in dien groeten tormente dede
dat noyt vaeder no vrient engheen
al zelken torment en ghereen
dore kint no dor andren vrient
des hi twint en hadde verdient
salomon was dauids sone
die na hem droech die croene
dien hi ane bersabee wan
dat was die vrowe der welker man
dauid dede verslaen
alsic v vore dede verstaen
hi was een die wijste waerlike
die ie quam in erterike
dat tonen die boeke die hi screef
daer hi groete wijsheit in bedreef
nochtan maectenne wiue soe verscouen
soe dat hi moeste louen
haren wille ende hare ghebode
ende anebeden hare afgode
daer hi hem toe liet bedriuen
om die minne vanden wiuen
selke segghen daer bi
dat sine ziele verloren si
dat iammer ware des sijt ghewes
ende inne gheloeue oec niet des
hi was soe goeden wisen man
ic hope hi selken rouwe ghewan
vore sine doet vroech ende spaede
dat hem god dede ghenade
die niemene en beswijct
die te sire ghenaden strijct
sijn ierste vonnesse alsic las
doen hi coninc worden was
dat was dat ij wiue quamen
die des nachts te samen
in een huis sliepen allene
ende waren beide ghemene
ende bleuen beide van kinde dare
ende deene verplette thare
doen sijt wiste vanden liue
droech sijt toten andren wiue
ende leidt daer dat sijs niet en wiste
ende nam dleuende kint met liste
ende leidt bi hare thant
alse dwijf tdoede kint vant
quam haer thant in hare ghedachte
dat het dander wijf daer brachte
met haesteghen sinne seidsi
dit doede kint leidstu bi mi
dit es dine ende dat es mijn
dander seide dits mijn ende dats dijn
wat holpe lanc dese dinc
si quamen vore den coninc
ende elke seide openbare
dat dleuende kint hare ware
die coninc beual ter vaert
datmen hem brachte een swaert
ende tkint deilde in sticken tween
ende datmen elkere gaue een
doe dit die moeder hoerde
sprac si ten iersten worde
lieue here laetet kint leuen
ic wilt hare altemaele gheuen
dandere sprac noch mi noch di
ic wille dat ghedeelt si
doe die coninc hoerde dese taele
bekinde hi te hant waele
wien tkint behoerde toe
gheeft desere sprac hi doe
tkint si esser moeder af
dierste vonnesse dat hi gaf
dat was dit alsoe ict las
sider hi coninc worden was
alden volke wonderde sere
vanden coninc haren here
dat hi zelke wijsheit vant
ende ontsaghenne ouer al sijn lant
salomon alsmen leest van hem
dede maken in iherusalem
ende fonderen den iersten
tempel ende den diersten
in deere gods van hemelrike
die ie quam in ertrike
soe dat onmoeghelijc scijnt wesen
daerment scriuen sal oft lesen
selke liede segghen dat
rechte tier seluer stat
iacob die patriarke sach
in visioene daer hi lach
die leedre toten hemle slaen
ende dingle op ende neder gaen
daer af ghi vore mocht horen
meer dan ijdusentech iaer te voren
eermen den tempel maken dede
daer bi houtmen telker stede
daer wijnghe es dese memorie
ende leest ende singt dese ystorie
daer bi seeghtmen soe waer
wijnghe es dat daer
die hemel bouen es open
daer dingle varen met hoepen
op ende neder tallen vren
ende met hen vore gode vuren
der liede deuotie ende orisoen
die si in dat godshuis doen
daeromme als wi verstaen
eest goet ten wijnghen gaen
die daer anders niet en ghinghe
dan om te doene sine bedinghe
met ganser herten clare
om dinc die zaelechlijc ware
tusschen dauitte ende christus gheboert
alse ghi vore hebt ghehoert
waren m iare volcomelike
daer binnen tfolc van ertrike
soe quaet was ende verscouen
in onwet in onghelouen
dat het vergat altenengadere
des leuens dattie vadere
vormaels te leidene plaghen
soe dat tfolc in dien daghen
gods al hadde messaect
die hemel ende erde hadde ghemaect
ende oefenden die afgode
ende hilden der duule ghebode
die afgode haddensi doen maken
van zeluere goude ende van andren zaken
binnen altemale hol
ende waren van duulen vol
ende gauen tale ende andwerde
elken mensche van dat hi begherde
ende bedroeghen tfolc soe iammerlike
dat het ter hellen voer ghemeenlike
dese plaghe was ghemeine
onder al tfolc groet ende cleine
in alle die werelt gheheel
sonder der ioeden een deel
hilden hen noch an dien gode
die moysesse gaf die ghebode
daer hen die vaedere verlieten op
abraham ysaac ende iacob
die hemel ende erde sciep
mids sire goetheit groet ende diep
nochtan dat dese ioeden twaren
die beste van ertrike waren
soe ghinghensi gode dicwile af
wanneer hi hen vorspoet gaf
ende hare viande dede verwinnen
soe en woudensi hem niet kinnen
ende worpen die wet onderuoet
ende soe wanneer hi hen ranspoet
vernoy gaf ende toren
ende den zeghe altoes verloren
keerdensi hen weder te gode
ende hieuen op die ghebode
ende wet dat datsi noit en stoeden
boven xxx iaer in vorspoeden
sine verwrachten gode alsoe
dat hise maecte onvroe
ende warpse weder onsoete
onder der viande voete
noch vintmen liede te menegher stat
die gods ghedinken vele te bat
in vernoy ende in aermoede
dan si doen in vorspoede
die ioden dat verstaet
sijn van naturen quaet
elc op andren ende fel
deen en gheloeft den anderen niet wel
ghierech vrec ende onghestaede
sere onreine ende scalc van rade
ghehaet sijn si sekerlike
van allen volke in ertrike
ende verstoeten ende versmaedt
en es nieman die hens gaedt
ende si haeten oec al voert
datter ioedscap niet en hoert
ende dat soudensi al bederuen
haddensijs macht ende doen steruen
maer god heeft hoer macht
alsoe sere te nieute bracht
datsi vanden minsten sijn ghestreken
ende al der werelt moeten weken
si hadden langhe te nieute ghegaen
en haddent die heren ghedaen
diese vrien om dat
si des hoers hebben te bat
coninc noch lant en hebbensi
maer si sitten onvri
ende eyghen onder alle heren
daer onder si hen bekeren
bible ende soutre ende die propheten
houdensi ende willen weten
dat messyas noch comen sal
dat volc verloessen al
dats christus na onse versinnen
maer si en willen niet kinnen
dat hi comen es ende heeft gedaen
dat hare scrifturen doen verstaen
nochtan hebbensi dat
bescreuen te menegher stat
daer die propheten leeren
die heileghe comst ons heren
maer dan besciet niet en bast
si hebben therte soe vast
watmen hen predect ofte leert
si bliuen altoes verkeert
iosephus oec alsoe ic las
die der ioeden hystoriescriuere was
ende een goet clerc ende een wijs
gheeft christuse groten prijs
hi scrijft aldus ende doet bekant
het was een mensche inder ioden lant
ia wildi die waerheit weten
dorsticken wel mensche heten
die so vele wondre dede
ende soe groeten leerere mede
dat sijn leuen ende sijn ghehinc
bouen menschelike nature ghinc
ende dat hi metter leeren sine
an hem trac ioeden ende heidine
ende ander volc met groeten scaren
oec scrijft hi mede twaren
in sinen hystorien al bloet
van christus heileghe doet
ende van sire opverstannissen
daer men wel bi mach ghissen
dat hi mensche was ende god
maer dat ioedscap es soe sot
ende van sinne soe verdoeft
dat het des niene gheloeft
nochtan was hi iode dese
iosepnus daer ic af lese
alexander doen hi trac
ende gods abolghe wrac
soe starc ende soe iammerlike
ouer al in ertrike
besloet hi een groet ghetal
tusschen gheberchte in en dal
daer ene riuiere omme vliet
als een pijl dien en boghe sciet
daer si meer vut en comen
noch willen die ioden gomen
dat dese noch vut selen rinnen
ende al die werelt winnen
alsoe v segghen zal claer
die vierde boec hier naer
die heileghe kerke heeft vut ghegheuen
datmen die ioden laetet leuen
ende onder die kerstene sijn alsoe
daer sijn iij redenen toe
dierste es alsic vernam
dat onse wet vter harre quam
ende die iodsche wet sijds ghewes
onser wet doede moeder es
dandere redene van desen dinghen
es datmen niemene en soude dwinghen
ter kerstenheit des sijt vroet
bedwonghen kersten was noit goet
saelt goet sijn lude oft stille
het moet comen vut vrien wille
die heileghe kerke heeft ghehingt
dat si niemanne an hare en dwingt
maer altoes heeft open den scoet
al tonfaene cleine ende groet
ende soe wat te hore comt op ghenade
dat ontfaet si vroech ende spaede
die derde redene es
alse die ioden werden ghewes
dattie doemsdach naect
ende si om niet hebben ghehaect
dat si dan met allen
ane onse wet selen vallen
ende haer dolen claerlijc kinnen
want nieman en can versinnen
weder et cort oft lanc sal sijn
toten doemsdaghe die termijn
dit sijn die redenen diemen toeght
waerbi die kerke diodscap ghedoeght
den iersten boec willic hier inden
daer ghi in moeghet vinden
som der vaedre leuen
ende hoe seths gheslachte verheuen
adaems sone strijct voert
alsoe ghi wel hebt ghehoert
tote op marien der coninghinnen
daer dander boec op sal beghinnen
oec es daer in gheset
meneghe goede leeringhe met
onder tusschen hier ende daer
daer inne leghet vorwaer
orbore ende salechede
der zielen ende den liue mede
dat ghi hier vore hebt vernomen
es vter ouder euwen comen
vander nuwere hoert voert an
eest dats mi god an
alle doegheden ghemeene
spruten vut gode alleene
ende wat hire deilt hier ende daer
hine heefter te min niet een haer
want sijn tresoer dats v cont
van sire doeght es sonder gront
wet nochtan dat ende verstaet
dat sine ontfarmecheit gaet
bouen al sijn ander werc
als ons seeght een wijs clerc
soude god dat moghdi merken
mids sine gherechtecheit werken
hi soude dan tallen stonden
wreken der menschen zonden
maer ontfarmecheit des sijt vroet
can gods ons heren grammen moet
alsoe goedertieren maken
dat hi beidt metter wraken
tote hi te penitentien tiet
ende en bekeert hi hem dan niet
soe wrect hijt hier oft ghinder
hine verghetes meerre no minder
in dat beghin van erterike
wrac god zelcstont soe haestelike
maer sint hi selue mensche was
ende menscheit kinde alsic las
die hi ontfinc ane die maeght
soe es sine wrake sere ghetraeght
dat sine ontfarmecheit es groet
merken wi daer an al bloet
dat hi sinen sone en spaerde niet
hi en sendene in dit verdriet
daer hi iammerlec bleef doet
om ons te helpene vter noet
alsoe v dese ander boec al
scoene ende clare verclaren sal
god latene soe volbringhen mi
datter sijn lof ende eere in si
die ander boec hier beghint
die v sal doen bekint
hoe dat nuwe testamint
in gaet alsoe ment vint
hoe doude euwe int
die menech iaer stoet blint
hoe dat yeuen perlemint
daer die mensche bi was ghescint
hoe der hillen swaer tormint
inden nemen mids een kint
dat die vaeder heeft ghesint
hier neder in dit ellint
daer hi ons mede wint
deuweghe bliscap sonder meswint
die inde meer en ghewint
lieue kinder dit versint
hoe ghi comt in dit couint
daer die iare en liden twint
hi es meer dan onsint
ende sotter vele dan een rint
die vut desen gheloue wint
daer god den mensche dus mint
dat hi sinen zone dat diere presint
om ons liet hanghen inden wint
an dat cruce vast gheprint
daer hi wart swart als atermint
ende droeghe als een parkemint
meneghe wonde hem omtrint
daer dat edel sacramint
tonsen behoude vte rint
dat ons es bleuen iesint
daer sduuels macht bi wert verslint
gheloeft si hi al ongheint
die ons sine gracie dus toe sint
onser vrouwen gheborte mede
hoe dinghel sine bodscap dede
an hare van dier hogher drachte
hoe si ter werelt brachte
dien behoudere van ertrike
hoe hi wandelde menschelike
miraclen dede openbare
als die ghewarech god ware
predeken ghinc sins vaeder woerde
diemen te vore noyt en hoerde
die engheen en hadde moghen
den volke alsoe betoghen
vander pinen di hi leet
ende hoe dat vromelec street
toten inde vander doet
seldi hier hoeren al bloet
hoe hi op voer tsinen vaeder
met liue ende met zielen tegaeder
ende ten lesten comen sal
dese werelt doemen al
ende elken loen gheuen
van dat hi hier heeft bedreuen
ende ander dinghe ondertusschen met
selen hier oec sijn gheset
daer an sal ligghen zalechede
beide der zielen ende den liue mede
nv alse onse here van hemelrike
sach dat al erterike
quaet hanteerde ende zonde minde
ende hem nieman en kinde
diet al van nieute hadde ghemaect
entie duuel an hem hadde ghesaect
alle dese werelt ghemeene
ende prince daer in was alleene
ontfarmde hem sire hantghewerke
elc hoere nu ende merke
hoe vriendelec dat god woude
gaen tote onsen behoude
hi hadde in sine godleke nature
voersien ene creature
eer hemele oft erde waren
daer hi met woude twaren
af doen scade ende blame
die ons quamen van adame
ende des duuels macht storen
dat was die maeght vercoren
als ghi hier na selt horen
daer si werden sal gheboren
vanden edelen gheslachte daer ghi
hier voren af horet zegghen mi
hier vore hebbic bescreven
hoe xij sonen bleuen
na iacoppe den patriarke
ende hoe dat van elken een starke
groet gheslachte comen was
deen soe hiet iudas
van wies gheslechte des seker sijt
quam die coninc dauid
ende van dauids gheslechte vercoren
wart ihesus christus gheboren
dus es sijn moeder van rechte
van iudas ende dauids gheslachte
want sijns vaeders gheslechte als ghi siet
en hoert teser menscheit niet
nu sijn daer ij ewangelisten
die dese gheslachten bat wisten
die beide scriuen ende leeren
dat hoghe gheslachte ons heren
lucas dat gheslachte began
op ioseph marien man
ende noemet achterwert algader
tote op adame den iersten vader
matheus set sijn beghin
op abrahame meer no min
ende comt neder met diere gheboert
tote op iosephe daer ghi af hoert
aldus soe en doen si twint
van marien gheboerte bekint
nochtan sijt seker des
datsi van dauids gheslechte es
want ioseph wats ghesciet
en hadse anders moghen trouwen niet
want elc ioede van rechte
moeste huwen in sijn gheslechte
dewangelisten hadden hier toe
redene ende seggu hoe
men plach wilen alst noch soude
daermen gheslachten woude
bescriuen datmen dan
tgheslechte vertra vanden man
ende vander vrouwen niet
oec mochte wel sijn ghesciet
dat dewanglisten alsoe clare
tgheslachte niene wisten van hare
alsi van haren man deden
maer wet dat ter waerheden
dat maria na ende vore
quam van tser dauids oere
alsoe die heileghe kerke lijt
telker stede ende telker tijt
ende elc leerere scriuet mede
van dauite lasic in eere stede
dat hi onder dandre hadde ij sonen
natanne ende salomonen
ende ioseph man marien
quam van salomons partien
ende dat marien vader dan
quam van desen nathan
marien moeder ende vader
entie ioeden allegader
waren alle seker das
dat her ioachim was
van heren dauite gheboren
ende daer bi wart maria ghecoren
inden tempel te sine met
dien edelen maeghden die gheset
daer inne waren als ghi
zaen selt horen segghen mi
ons seeght scolastica
entie goede clerc beda
dattie ioeden in ouden daghen
te descriuene plaghen
hoer gheslachten in een boec
ende leiden dien in enen hoec
inden tempel alsic las
daer hi wel besloten was
herodes die daer coninc wart
wien die ioden waren haert
dede dien boec nemen daer
ende verbranden dat was waer
om dat hi van desen
tedelre woude wesen
want hi hadde ghemict te uoren
ware die boec verloren
dat hi wel soude maken mare
dat hi van dauits gheslechte ware
soe soude hi hebben edelhede
ende der ioden maech sijn mede
want ieghen der ioden ghehinc
was hi worden coninc
soe datsine hadden leit
ende hi ontsach hoer felheit
hier bi machmen wel weten
dat des vele was vergheten
doen men dboec brande
doch waren ioden inden lande
die des vele hadden onthouden
alsoe si zegghen hoerden den ouden
datmen weder som bescreef
soe dadt al niet verloren en bleef
ioachim nam waerlike
annen in huwelike
ende dese vrouwe anna
hadde ene zuster hiet hymeria
die hadde ij kinder dat ghijt wet
dene was elysabeth
sente ians baptisten moeder
dander was eliud hoer broeder
hi was ouderuaeder van sente seruase
die te tricht rust op die mase
die den bisscopstoel met sire machte
van tongren te tricht brachte
daer hi langhe stoet alsic vernam
eer hi te ludeke quam
dese goede vrouwe anne
hadde deen naden andren drie manne
ioachim was hare ierste man
die ons heren moeder an hare wan
diemen iosephe te huweleeke gaf
als ghi na selt hoeren daer af
alse ioachim doet was
nam si enen man hiet cleophas
die was des iosephs broeder
man marien gods moeder
cleophas wan ane annen alsic sie
ene dochter hiet oec marie
deser marien wi lesent dus
gafmen enen man hiet alpheus
die an hare wan iij kindre
deen was iacob die mindere
ioseph diemen oec hiet barsabas
ende sente symon ende iudas
alse annen ander man starf
den derden si doen verwarf
salome hiet hi alsic versta
daer af hadsi oec ene maria
zebedeus wart hare man
daer si ij kindre af ghewan
twee vte nemende saleghe manne
den meerre iacob ende ianne
den vermaerden ewangliste
die gods verhoelenheit wiste
dien god sire moeder gaf in hoeden
daer si bi den cruce stoeden
dit saeleghe gheslachte ende dit goede
quam van veren annen bloede
hier na seldi hoeren
hoe maria wart gheboren
jheronimus in sire kintschede
hadde ghelesen in ere stede
in wat manieren ende hoe
onser vrouwen gheboert quam toe
ende ouer langhen tijt na dat
soe sat hi in ere stat
daer hi ieghen liede sprac
ende die dinc alsoe vertrac
alsoe hem ghedachte van desen
dat hi wilen hadden ghelesen
doe badmen hem sonder letten
dat hijt in scrift wilde setten
doen screef die goede iheronimus
van onser vrouwen aldus
ende heft in sijn beghin gheset
dat ioachim was van nazareth
vten lande van galilea
ende van bethleem ver anna
ende dat dese ij tesamen
in rechten huweleeke quamen
ende waren gherecht in gode
ende hilden der wet ghebode
alle die haue die hen god gaf
daer maectensi drie deele af
deen gauensi te gods eren
den dienres inden tempel ons heren
den armen gauensi gheheel
ende den pelegrimen dander deel
dat derde si selue hilden
om dat siere af leuen wilden
xx iaer oft daer omtrent
saten si dus sonder kent
doen baden si nerenstlike
gode van hemelrike
dat hi hen een kint wilde gheuen
si wildent al sijn leuen
weghen setten ende leren
ten heileghen dienste ons heren
nu quam een hoghe feeste dach
dat dioescap van rechte plach
van oueral inden lande
te bringhene sine offerande
ten temple in iherusalem
daer quam ioachim ende met hem
siere ghebure een deel te samen
inden tempel dat si quamen
tien outare als dandre deden
een pape stoet daer ter steden
die heren ioachimme doe
harde smadelijc sprac toe
hi seide hoe hi soe coene ware
dat h quame te gods outare
hi ware versmaedt voer gode
na der wette ghebode
want god hem in al sijn leuen
noyt kint en hadde ghegheuen
dare sijn volc bi ware ghedijt
des ware hi vermalendijt
ioachim was te barenteert
ende es vten temple ghekeert
sere bescaemt ende confuis
ende en dorste niet comen thuis
metten gheburen daer hi met quam
sinen wech dat hi nam
ter weiden daer sijn herden laghen
met sinen beesten tien daghen
daer hi enen tijdt bleef
ende sijn vernoy allene dreef
doen quam dinghel te hem daer
met groeten lichte herde claer
soe dat versaeght was ioachim
dinghel sprac aldus te him
ioachim en versaeght v twint
ic ben dinghel van gode ghesint
om dat ic di soude doen verstaen
dat god dine bede heeft ontfaen
ende dine scande ende dijn verseren
al in vreude di sal keren
god en doet sonder sake niet
want dat es dicke ghesciet
dat god niet en woude ghehinghen
dat vrouwen kint ontfinghen
inder ioeght maer inder outheit
alst hem nature heeft ontseit
om dat god niene woude
dat die vrocht comen soude
van des vleischs ghenoechlijcheden
maer bi sire moghentheden
iet nuwes woude bringhen voert
van dire selsenre gheboert
dierste moeder des sijt ghewes
daer dioedsche volc af comen es
dat was abrahams wijf ver sare
si was out xc iare
doen si van ysaacke ghenas
die een heylech patriarke was
ioseps moeder ver rachel
was ondrachtech alsoe wel
die here sider was becant
van al egypten lant
die droeme conste bedieden
daer wondre af ghescieden
wie was starker ie dan samsoen
wie was heylegher in al sijn doen
dan samuel die prophete goet
hoerre beider moeder des sijt vroet
waren ondrachtech ende daer bi
moechdi te bat gheloeuen mi
mids exemple die wi scouwen
dat van ondrachteghen vrouwen
groete gheboerten op stan
daer bi segghic di zonder waen
anne sal die ene dochter draghen
die gode wel sal behaghen
maria sal sijn hoer name
si sal inder moeder lichame
gheheilecht sijn ende heilech bliuen
ende salech bouen alle wiuen
men salse ter werelt niet keeren
maer inden tempel ons heren
salsi metten maeghden sijn
ende altoe maeght bliuen fijn
van hare sal werden gheboren
die goedsone vut vercoren
alder werelt salechede
ende si sal bliuen maeght mede
ende hier bi gheloeues te bat
als ghi ter porten comt vander stat
diemen guldene porte hoert nomen
sal anne ieghen v comen
die om v langhe meren
droeue heeft gheweest ende erre
si sal verbliden menichfout
also saen alsi v scout
dus voer dinghel van dier stat
tote annen daer si sat
ende dreef groet mesbare
om haren man waer hi ware
dinghel seide annen doe
al die selue boedscap toe
die hi ane ioachimme dede
oec seide hi hare mede
datsi op stoede handelinghe
ende ter guldener poerten ghinghe
si soude joachimme ontmoeten daer
dit vonden si beide waer
want si ondermoetten hen beide
ghelijc dat hen dinghel seide
ende elc heft andren vertroken
wat dinghel heeft ghesproken
als ghi vore hebt verstaen
thuiswert sijn si beide ghegaen
ende dancten gode daer of
ende verbeidden sijn belof
anne ontfinc dat beste kint
dan man ane vrouwe wan iesint
recht optien achtensten dach
die in decembre ghelach
ende alsijt hadde ghedreghen
ix maende als vrouwen pleghen
ghenas sire af onghewaent
viij daghe in spelmaent
doemen screef alsic versinne
vander werelt iersten beghinne
een ende viftech hondert iare
ende lxxxiiij dits clare
nu benic ierst comen dan
daer ic dit gheslechte omme began
van adame neder als ghijt hoert
tote onser vrouwen gheboert
elc kersten waerlike
sal gode van hemelrike
danken met al sire macht
van deser glorioser dracht
dits die vrouwe van machte groet
die de hemelsche porte ontsloet
die ver yeue sluten dede
met horre onghehorsamhede
dits si die dserpent verwan
dat yeuen brachte inden ban
dit es si die den duuel bant
die al ertrike hadde in hant
die de viande soe ontsien
dat si alle van hare vlien
dit es si der ingle vrouwe
verdrijfsterre van allen rouwe
coninghinne die ghelike
van hemle ende ertrike
dit es si oec die ghereit
vellen can gods gramheit
als hi op ons es erre
dit es si die leidsterre
die ter hauenen der salecheiden
alle menschen wel can leiden
hi es vroet die hare dient
want god es hare soe vrient
hin ontseeght hare cleine no groet
si helpt den mensche vter noet
vore haers liefs kints anscijn
gheloeft moet si euwelec sijn
maria dese jonghe ioeght
wies in gracien ende in doeght
dier si altemale vol was
want god onste hare das
doen si was van drien iaren
ende melcs mochte ontbaeren
woude moeder ende vaeder
gode doen algader
datsi gheloeft hadden voren
als ghi vore moeght hoeren
tkint brachtensi met eeren
toten temple ons heren
die tempel was hoeghe ghestaen
soe datmen op moeste gaen
viftiene trappen dicke
hoeghe ende onghemicke
daer settensi tkint neder
ende soudent vernemen weder
ende op draghen met hoeden
ende alsijs minst moeden
es tkint sonder hulpe saen
alle die trappen op ghegaen
sonder iemans toedoen
des wonderde hen allen doen
ende om tghedinken van desen
vintmen noch liede die lesen
die viftiene zalme teeren
marien der moeder ons heren
die de xv trappen op ghinc
ieghen der naturen ghehinc
want te teeder was hoer macht
te doene al selkene cracht
hore offrande daedensi dare
als men pleeght te dien outare
ende dancten gode der gaue
ende keerden weder aue
thuiswert hoerre straten
ende hebben tkint daer ghelaten
mettien maeghden die plaghen
te werkene in dien daghen
ornamente ende sierhede
daermen mede dede
goeds dienst tier stede
alsoet doen was die sede
dat werc leerde si soe wel
dat sijt bat dede dan ieman el
datten andren maeghden daer
te werkene was te swaer
te subtijl ende te rike
dat wrachtesi lichtelike
om dat si was van desen sinne
hietense dandere coninghinne
si seiden waer diet wel besiet
al en wistensijs selue niet
daghelijcs quam dinghel te hare
dien si scouwede openbare
diese vriendelec visiteerde
ende themelsche broet presenteerde
want si was van seden
gherne in enecheden
in haren inneghen ghebeden
al vol oetmoedecheden
sine quam nie voer mans anschijn
daer sijs quite mochte sijn
si ontrac hare tallen steden
vter menschen onleden
ende voeghede hare alleene
om dat si met herten reene
ghebruken woude in vreuden diep
hoers brudegoems diese sciep
doen dese saleghe maeght twaren
out was van dertiene iare
gheboet die bisscop openbare
dat elke maeght die soe out ware
datsi nemen mochte man
thoren vrienden trocke dan
ende man namen na die wet
die dioedscap hadde gheset
dus heefter een deel orlof ghenomen
die thoren tide waren comen
sonder maria wats ghesciet
si en woude van daer niet
ende alsmen hore vraeghde waerbi
si dat daede antwerde si
mijn vaeder ende mijn moeder beide
daeden gode sekerheide
dat ic al mijn leuen
in sinen dienste soude cleuen
ende offerden mi onsen heere
ende al en ware den min no mere
soe hebbic gode gheloeft nochtan
dat ic meer en neme man
maer mine reinecheide houde al
alsoe langhe alsic leuen sal
alse die bisscop dat verstoet
peinsdi thant in sinen moet
dat gheloeften sijn scouden
ende datmen die moeste houden
gode sonder breken
ende woude hem des bespreken
want en was noit ghesien
dadt iemen gheloefde vore dien
te houdene reinechede
te meer was hire ghelaeden mede
oec woudi noede ghehinghen
onghewoene dinc op bringhen
te gadre dedi comen te hant
doude wise diemen vant
ende beriet hem met hen
doe droech hen alsoe die sen
om dat die dinc ware onghelijc
ende sonderlingne sere twiuelijc
datmen gode an roepen soude
dat hi dese dinc besceeden woude
die bisscop viel op sine knien
ende bat onsen here mettien
dat hi te kinne gaue
sinen heyleghen wille hier aue
eene stemme sprac daer doe
daer sijt alle hoerden toe
elc man des sijt ghewes
die buten huweleeke es
ende comen van dauits bloede
sal draghen ene dorre roede
in sijn hant tien outare
ende sgheens roede die bloyt dare
ende daer ene duue op comt dan
dat sal sijn marien man
doen si dese stimme hoerden
warensi blide van dien woerden
ende dadent alsoe ghescien
ioseph was een van dien
dlt was op enen feeste dach
dat dat ioedsche volc plach
van ouer al inden lande
ten temple bringhen offerande
ende om dat ioseph tout was ghedaecht
te trouwene soe ionghe een maeght
decti sine roede ghereet
dadt nieman en wiste onder sijn cleet
ende alsi alle alsoe te samen
tote dien outare quamen
onder hen allen ghemene
soe en bloyde daer roede en ghene
die bisscop viel echt in sijn ghebede
die stimme sprac alsi vore dede
die ghene daer met allen
gods lot op sal vallen
hadde sine roede bedect
hier bi eest dat het ghebrect
men verdoet met selker hoede
dat elc bloet draghe sijn roede
ghi selt die waerheit thant verstaen
echt sijn si alsoe ghegaen
ende iosephs roede thant
wart bloyende in sijn hant
van beneden inden tsop
ende ene duue quammer op
alse ysaias wilen leerde
daer hi seide ende propheteerde
den heileghen gheest waerlike
comen in ere duuen ghelike
openbare wistmen dan
dat ioseph was marien man
die bisscop heefse zaen
beide ondertrouwe ghedaen
ende ioseph trac thans na dat
te bethleem te sire stat
om dat hi bereet woude maken
sijn huis ende ander zaken
daermen die brutlocht mede
houden zoude alst was die zede
ende hier en binnen alsict versta
soe nam orlof maria
ane die maeghde die bleuen dare
die noch niene hadden hoere iare
ende trac henen al ongheleth
in die stat van nazaret
thorre moeder ende vaeder
ende vertrac hen algader
hoe dat hare ware ghesciet
alsoe gods vonnesse hiet
ic hout vore ware dinc
eer maria man ontfinc
dat hare dinghel hadde doen verstaen
hoet met hare soude vergaen
ende datsi ware onuersaeght
si soude bliuen maeght
al waert dat si troude man
want si sprakene ende sach an
daghelike alsoe ic v
hier voren seide nu
oec liep die niemare
onder diodscap hare ende dare
dat die tijt bi ware
dat die behoudere openbare
van ere maeght soude sijn gheboren
die de hille soude scoren
want bi vele figuren
ende oec bi vele scrifturen
wistent die oude wise wel
in dat lant van israel
dat messyas tijt naecte
daer dat volc na haecte
oec seeghtmen dat can
die mare loepen vore den man
ende om dese selue mare
waren some maeghde dare
die maeghdoem wilden houden
om datsi hoepten datsi souden
daer toe sijn vercoren
dus hebbic segghen horen
van drien persoenen die sijn
in enen god warech ende fijn
enghenen bat toe en hoerde
dan den sone dat mensche worde
want den vaeder hoert die moghentheit
ende den sone die wijsheit
ende ten heileghen gheest
hoert die goedertiernheit meest
ende om dat tsoens wisheit can vorsien
alle dinc die mach ghescien
ende sine wijsheit ghehingde dat
dat ver yeue den appel at
daer die menscheit om wart verloren
soe moeste den sone bat toe horen
te comene in dit horeest
dan den vaeder of den heileghen gheest
ende dattie godheit woude
datmen tfolc bekeeren soude
met wijsheit niet met crachte
ende die wijsheit was in tsoens machte
soe wart die sone daertoe ghenomen
dathi in ertrike soude comen
ende alle dinghe soe beleiden
met sire grondeloeser wijsheiden
dat sijn leuen noch sijn leeren
nieman en mochte blameren
noch begripen daer toe mede
metter waerheit alst oec en dede
die sone wiste wel te waren
dathi emmer moeste varen
dese sware vaert besuren
hi sende vore ter seluer vren
den alre ersamsten bode
die ghesent wart van gode
om die bodscap te doene wel
dat was dinghel gabriel
die de herberghe nemen zoude
daer die coninc in rusten woude
coninc ende here moghentlike
van hemle ende van ertrike
desen coninc betaemde waele
een eersam bode en reine sale
dit was doen maria was
in nazareth alsic vore las
bi vaeder ende bi moeder
ende ioseph hoer behoeder
in bethleem was bereiden
der brulocht besecheiden
gabriel quam tier maeght reene
daer si heimelec sat alleene
hi sprac tote hare aue
dat bediet als vele als zonder wee
dat es thoeghste woert van groeten
voert sprac hi met goeder moeten
gracien vol god met di si
onder alle wijf benedijt si di
maria die dit heft ghehoert
en antworde niet een woert
maer si peinsde in hoer ghedochte
wat dese groete wesen mochte
nu merct hoe wijslijc dat sal
dit kint andwerden ouer al
dinghel seide daer na
en onsiedi niet maria
du heeft in dinen stonden
gracie vore gode vonden
du sout in dinen lichame
ontfaen zonder blame
ende bringhen enen zone
ihesus sal heten die gone
dese sal groet sijn onghemeten
ende sal des alder hoechs sone heten
god sal hem gheuen algaeder
den stoel dauids sijns vaeder
hi sal regneren ewelike
sonder ende sal sijn sijn rike
dese woerde en volghen al niet
ghelijc datmense siet
inder ewangelien bescreuen
doch es die sin hier bleuen
daer ons die macht in leeght
want daerment in rimen zeeght
moetmen omme die rime te vinden
die woerde som anders winden
daer omme en sal dese woert
niemen begripen diese hoert
nu hoert hoe wijslec hier af
maria antwerde gaf
den inghel op dit beheet
sine woude niet sijn te ghereet
te gheloeuene dese groete mare
wijslijc bedacht si hare
ende peinsde in hoer ghedochte
dat dese dinc niene mochte
bi naturen wesen
doe antwerde si te desen
hoe mochte dit ghescien dan
want ic en kenne enghenen man
als oft si zegghen woude
hoe dat comen soude
sine hadde noyt met manne mesdaen
ende si hadde ghelof ghedaen
gode te houdene reinecheide
dinghel antwerde ende seide
de heileghe gheest in di comen sal
die ouerste cracht sal di al
omscaeduwen gheloefs mi
dat gheboren sal sijn van di
sal heilech sijn ende fijn
ende die gods sone gheheeten sijn
lijsbeth dijn nichte zonder waen
heeft in horre ouderre een kint ontfaen
want vore gode sijt seker des
gheen dinc onmoeghelijc en es
doen wart ontsteken thant
van des heilechs gheests brant
die maeghet vol van eeren
siet hier die dierne ons heren
sprac si oetmoedelike mettien
na dijn woert moet mi ghescien
mettien ontfinc si waerlike
dien goedsone van hemelrike
onghequetst ende besloten
daer hen die ioeden ane stoeten
datsi maeght een kint ontfinc
nochtan gheloeuensi alsoe starke dinc
si gheloeuen ende ets waer
dat onse here openbaer
die roede zee deilde in twen
soe datter ene scoene strate dore scheen
daer dwater stont tien tiden
enen mure ghelijc in elker siden
soe dat en vloide noch en liep
ende ouer dien gront diep
trocken die ioden horre verde
soe dat hen dwaeter niene derde
si gheloeuen oec al ghemeen
daer moyses sloech opten steen
datter ene fonteine vte spranc
daer al tfolc af dranc
die soe groet was sonder waen
daer mochte een molen met omme gaen
si gheloeuen oec ghereet
dat die beeste die balaam reet
ieghen tfolc van israel
openbaer sprac ende wel
si gheloeuen noch meerre cracht
dats dat god met sire macht
hemle ende erde maecte van niet
nu merct dan ende besiet
welc sijn die meerre zaken
soe iet van niet maken
soe men dat es gheformeert
in ene andere materie keert
het ware vele meerre zake
datmen niet in iet trake
dan dat dinc die es ghemaect
in een ander dinc worde ghesaect
nu merct in uwen sin
die sone es zonder beghin
metten vaeder inder euwechede
maria hadde haer wesen mede
dat die zone dan die was god
ende ouer die nature hadde ghebod
ane tfleesch enre maeght ontfinc
een nuwe wesen ene nuwe dinc
was mindre vele waerlike
dan dat hi hemle ende ertrike
inghle zee firmament ende locht
van niet in iet heeft brocht
als ons een wijs man screef
dat maria besloten bleef
ende maeghet al besonder
dat was vele minder wonder
dan dat hi beslotender dore quam
tsinen iongheren daer hise vernam
want doen hi in marien reine zale
quam was hi gheest altemale
ende den gheest nes niet onghemicke
hemel noch erde soe dicke
hi en lidet al ghereit
alsic vore hebbe gheseit
ia hoe cleine hi si ghedaen
ic late gode selue staen
maer doen hi beslotenre dore
int thuis quam alsic seide vore
was sijn lichame mede daer
dat was starker ende noch alsoe swaer
dan dat die gheest alleene in ghinc
oec waest ene swaerre dinc
des moeghdi wel wesen vroet
dat hi met lichamen op stoet
vten graue na sine doet
dat met enen steene groet
vaste toe ghesloten was
dan dat maria ghenas
ende maeght bleef vanden kinde
beslotens lijfs zonder meswinde
gheheel reine onbesmet
van alle dien dat vrouwen let
ic hebbe ghelesen van
eenen gheordenden man
dien twiuelde daer aue
dat god uut beslotenen graue
met lichamen ware gheghaen
men mochts hem niet doen verstaen
eens daer hi inde kerke ghinc
peinsende om dese dinc
quam sijn rieme met allen
vore sine voete gheuallen
besloten in die wijdde
alsoe hine hadde om sine side
sonder af doen met handen
doen gheloefdi thanden
dat hi die dat wrochte
vten graue gaen mochte
hier bi soe en darf dan
twiuelen wijf no man
an dese gheboerte fijn
daer wi alle met verloest sijn
vore gode oec waerlijc
en es gheene dinc onmoghelijc
want hi die maecte nature
machse breken telker vre
als hi dicke heeft ghedaen
alsoe wi merken ende verstaen
in die scrifture die wi lesen
ghebenedijt moet hi wesen
dinghel vant die maeght reene
in ene camere alleene
hine vantse niet op die strate
noch loekende tenen gate
noch daermen danst oft royt
noch inde kerke staen ghepoyt
ghelijc dat hen vrouwen poyen
met hornen ende met sloyen
hore hoeftslope soe wide
datmen in elke side
hoer lijf scouwet an
des si hoer voer elken man
sculdech te scamene waren
datsi tonen nu ende baren
om dat si den volke willen behaghen
daersi gode met veriaghen
ende die manne aen hen trecken
die te meer om hen mecken
om die sierheit die si toghen
met horen liue vor die oghen
vorwaer segghic v dat
si bleuen thuis vele bat
dan si comen ter kerken
daer hen die riese merken
die si dicke verleiden
met horre vterlijcheiden
daer si beide dicke omme riesen
ende lijf ende ziele verliesen
si souden goet leren sijn
an dese edele maghet fijn
die scoene was wijs ende vroet
ende ter werelt neder ghemoet
nu merct alle ghemeenlike
hoe vtermaeten wijslike
maria gaf antwoerde
den inghel telken woerde
op dierste dat dinghel sprac
en sprac si niet maer si trac
die groete in hoer ghedochte
ende peinsde wie dat sijn mochte
die hare ane sprac soe openbare
daer si allene besloten ware
si was eens deels ghestoert in hare
ende oec beuaen met vare
ende en sprac een woerd niet
nu merct dan ende besiet
dus soe souden maeghde pleghen
altoes soude hen sijn ieghen
mans ghemanc ende mans anscouwen
ende niemene te saen ghetrouwen
no gheloeuen dien no desen
scamel stille ende midel wesen
ende lettel spreken mede
dits der gherechter maeghden zede
dus soe dede die ionghe ioeght
als ghi hier na horen moeght
doen dinghel sach dat si
veruaert was seide hi
datsi hare en duchte twint
si soude draghen een kint
dat soude die godsone heeten
noch soe woudsi weten
ende die dinc ondervinden bat
si seide hoe mochte sijn dat
dat ic kint soude draghen dan
inne bekinde noyt man
al waren noch ionc hare iare
si hadde selke wijsheit in hare
datsi woude weten clare
wat hi meende met deser mare
want sijn woert openbare
ieghen die nature ware
doen die inghel dit kint
aldus wijslijc vant ghesint
woudise doen vten waene
ende gaf hare te verstaene
dat niet en soude dese dinc
bider naturen ghehinc
toe comen maer bider macht
vandier ouerster cracht
nu siet dan ende merct
hoe die drievoldecheit werct
altemale in dit ontfaen
alse ons dinghel doet verstaen
cracht des ouersts dat es svaeder
sal di omscaduwen altegaeder
die heileghe gheest sal comen in di
den sone soutu ontfaen daer bi
hier werct in dese dinghe
elc persoen sonderlinghe
gheljic dat ghi ghehoert
hebt in des inghels woert
thant na dit spreken
soe wart die maeght ontsteken
vander godheit altemale
doen bekinde si wale
dat het was een warech bode
ghesendt tote hare van gode
tote harre groeter eren
siet hier sprac si die dierne ons heren
na dijn woert moet mi ghescien
lieue kinder hier moeghdi sien
groete wijsheit ende groete doeght
in aldus ionghe ene ioeght
sine verhief niet hare
van deser hogher mare
sine seide niet met hoghen sinne
siet hier die coninghinne
van hemle ende van ertrike
niemen en es mijn ghelike
ic sal gods moeder sijn
maer siet hier sijn diernekijn
spracsi met nederen moede
ende dancte gode vanden goede
ende mettien ontfinc si
den heileghen godsone vri
maeght besloten ende ombeswaert
alsic v vore hebbe verclaert
daer ontfinc die sone
vleesch an die maeghet scone
daer worden god ende mensche een
die ghelijcheit hadden engheen
deen was sceppre dander creature
deene was sterflijc in sine nature
ende dander was onsterflijc
nu merct hoe wonderlijc
god dit toe brachte
mids sire godliker crachte
in een kint van xiiij jaren out
ende algaeder om onse behout
godheit menscheit ziele alsoe wel
dese drie quamen euen snel
in dat cleine vleeschelkijn
in marien lichame fijn
ende dat wies ende dijde voert
alse noch tier naturen hoert
van deser menschelichede
dat dinghel die bodscap dede
was op den xxvsten dach
die in de maent van merte ghelach
hier vore dedic v verstaen
dat ioseph was ghegaen
in sine stat te bethleem
om te versiene hem
van dinghen die dochten
tote sire brulochten
nu wet dat hi daer naer
keerde te nazareth daer
maria sine bruit was
bi haren vader alsic v las
alse ioseph anesiet
soe en kinde hiere niet
want ut haren ansichte
ghinc die claerheit soe ghedichte
vanden lichte datsi hadde binnen
dathise niet ne conste ghekinnen
noch oec niemen die daer was
vore datsi skinds ghenas
ioseph wart wel gheware
dat daer anders gheuaren ware
sider dat hi van hare sciet
maer hine wiste niet
hoe dat het met hare stoet
maer doen hi wart vroet
dat hare die lichame wies
wart hi te rade dies
dat hise woude laten
ende henen gaen sire straten
doen quam dinghel sonder beide
die iosephe aldus doe seide
ioseph en duchte niet daer ane
marien tenen wiue tontfane
datsi ontfaen heeft sijt seker des
dat het vanden heileghen gheest es
daer den mensche af sal comen
vele baten ende vromen
dus bleef ioseph bi hare
ende nammer toe groete ware
ende diende hare vroech ende spaede
beide met rade ende met daede
ende heeft vordane bekint
dat van gode was ghesint
tkint dat maria droech
ende datter groet gheuoech
der menscheit af comen soude
ten eweliken behoude
goeds ons heren vorsienechede
die nie in en geenre stede
en ghebrac die woude dan
dat maria troude man
bi drien redenen die ic v
cort sal ouerloepen nu
dierste redene es dat
die hoghe verborghene scat
ende die sonderlinghe salecheit
die ons daer hi was bereit
dien duuel niene soude sijn cont
die belet in alre stont
onse salecheit daer hi mach
want ane die dracht soe ghelach
hem sijn verlies groflike
want die herscapie van ertrike
die hi allene hilt vermoghen
wart hem mids dit kint ontoghen
dits dander redene alsoe ment vint
hadde maria ghehadt een kint
ende enghenen ghetrouden man
men hadde hare gheteghen an
datsijt in ouerspele wan
ende hadse willen steinen dan
alsoe dat recht was der wet
die dat ioedscap hadde gheset
die derde redene alsict beuroede
was dat si in hoede
ende ene hulpe hebben soude
dat was ioseph die oude
die hare niene soude af gaen
maer als hoer knecht bi staen
bi desen redenen woude
god datsi man troude
ende duule ende die ioeden bede
bleuen ghehoent daer mede
doe maria ghinc groet
metten kinde soe gheboet
keyser augustus dat hi woude
datmen bescriuen soude
alle die liede ghemeenlike
al dore en dore ertrike
ende elc gheslechte bi hem
hier bi moeste in betleem
ioseph trecken denen hi was
ende maria sijt seker das
voer met hem daer waert
si leidden mede in die vaert
horen esel die hen droech
spise ende ander gheuoech
daer si aldus te samen
inden weghe gaende quamen
sprac te iosephe marie
tweerhande volc ic sie
deene met groeten bliscapen beuaen
dandere wenen meneghen traen
ioseph antwerde daer naer
maria v en dunkets maer
ghi sprect overtollech nu
sit op ende rijdt dat raedic v
doen baerde hem thant na dit
een scoene kint met cleedren wit
van sonderlingher ghedane
ende sprac iosephe dus ane
waerbi seidstu zelke zake
dat maria te vele sprake
si sach daer twee liede
hoer ic segghe di dbediede
dat een volc dat si meent
dat daer soe sere weent
dats dat ioedsche gheslachte
dat van eren ende van machte
saen sal sijn ondeert
om dat van gode es ghekeert
dander volc dat si daer siet
soe blide nes anders niet
dan dat zalech volc dat al
ten rechten gheloeue keeren sal
alsoe god gheloefde daer oppe
abrahame ysaac ende iacoppe
nu es comen die tijt
dat in abrahams saede benedijt
alle die liede selen wesen
tkint verlorensi met desen
doensi naecten der stat
ghinc ioseph vore om dat
hi om herberghe soude sien
een huis vant hi mettien
daer nieman en woende inne
hi peinsde in sinen zinne
dat hi daer woude trecken naere
want buten lieden ware
ende dat maria die ghinc swaer
te bat soude rusten daer
daer dedi marien beten
sinen knape heeft hi gheheten
dat hi hare voete dwa
ende na al hoer raste sta
dat soe dedi gherne dan
eene crocht stoet daer an
daert altoes donker inne was
ioseph wart wel gheware das
dat marien tijt naect
eene coetche heeft hi ghemaect
in die donkere crocht om dat si
heimelec sijn soude ende vri
ende vander vren alsic vernam
dat maria daer binnen quam
soe waest daer alsoe clare
alse oft te middaghe ware
hier en binnen quam saen
eene vrouwe daer ghegaen
ende seide hier soudic wesen
ioseph sprac na desen
wie si ware ende wat si sochte
een ionghelinc sprac si brochte
mi bodscap handelinghe
dat ic te desen huise ghinhe
ic soude wonder scouwen
ic can helpen vrouwen
die van kinde in arbeit gaen
ioseph dancte gode saen
datsi quam al onghesocht
hi leidese vore die crocht
maer doen si die claerhede
sach in die donker stede
wart si versaeght van sinne
nochtan so ghinc si inne
vore marien staen dan
ende sprac hare aldus an
lieue kint wat doedi
behoefdi eneghen raet van mi
maria en sprac groet no cleen
mer lach stille als een steen
danschijn te hemle waert
doen quam daer metter vaert
en meerre licht groet ter core
met alsoe soeten gore
datment ghesegghen en mochte
thant daer na so dochte
dier vrouwen dat dare
een kint gheboren ware
doen vrachde si marien thant
oft si mochte hare hant
an hoer doen ende tasten iet
ende doen sijt ghescien liet
ende die vrouwe was worden vroet
hoe dat marien stoet
riep si lude ende openbare
oft si vut haren senne ware
here god van hemelrike
wie sach ie des ghelike
dese dinc die ic hier sie
en wart vore nv ghesien nie
van wondren also selken
borste vindic vol van melke
tkint toent al ghemene
dat die moeder es maghet rene
want het van gheenre smette
teeken en heeft no lette
alse tier naturen hoert
gheen wee was inde gheboert
maeght onfinc maeght ghenas
maeght blijft alsi vore was
dit hebbic opebare
gheproeft ende ghestaest an hare
gheloeft si god van dien
dat ic nv hebbe ghesien
dit neuwe wonder op desen dach
datmen noyt te voren en sach
doen was daer ene vrouwe
ende seide bi mire trouwe
des en gheloeuic nemmermere
inne hebbe die dinc gheproeft ere
te marien liep si also houde
ende daer sise tasten soude
verdorde hare te hant
beide arm ende hant
ende hadder wee in soe groet
datsi waende bliuen doet
doen riepsi ten seluen male
here god ghi kent dat wale
dat ic v altoes ontsie
ende dat ic loen en nam nie
van mater vrouwen die ghenas
van kinde daer ic ouer was
nu benic kaytiue ghemaect
om mijn mesloeue ongheraect
om dat ic coene dorste sijn
te proeuene den heileghen maeghdoem dijn
ende altehant daer naer
baerde hem een ionghelinc daer
hi sprac aenbede dkint ghereit
dat daer bi marien leit
ende taste sine ghewaden
het saldi thant beraden
want het es waerlike
behoudere van ertrike
ende elcs menschen met
die sinen hoep in hem set
alsoe saen alsijt dede
ghenas si optie stede
ende dancte onsen here zaen
daer vte es si ghegaen
ende riep al openbare
die wondere die si dare
ghehoert hadde ende ghesien
ende hoe dat si van dien
tormente was ghenesen
alsoe dat doe van desen
vele liede gheloefden sere
ende danctens onsen here
some dinc die ghi hier siet
en hout die heyleghe keerke niet
om dadt die ewangelisten
die goeds leuen bat wisten
die dinc niet vut en gheuen
in een boec vandic bescreuen
dat sente iheronimus
dese dinc scrijft aldus
daer hijt trac met siere pine
van abreusche in latine
om twier bisscoppe bede
daer hijt gherne omme dede
deen het cromatius
ende dander eliodorius
dat boec sprect voren
hoe maria wart gheboren
hoe si te huwelike trac
alsoe alsic v hier voren sprac
daer na christus gheboert
als ghi nv hebt ghehoert
daer na soe volght mede
ihesus christus kinschede
daer hi vele wonders werct
dat onse gheloue sere steerct
die heileghe keerke heeft selken staet
datsi en ghene ystorie en ontfaet
men ierst seker sonder lette
wise ierst in scrijfte sette
eist dattie bescriuere dan
es een gheautoriseert man
soe gheloeft men te bat des
eist oec dat des niet en es
oft datmen den scriuere niene kint
soe en darfmens ghelouen twint
en si datment doen wille
ende dies gheloeft lude of stille
en doeter ane gheen quaet
op dadt jeghen tgheloeue niene gaet
elc mensche mach merken wel
dat daer meer dings gheuel
daer maria tskints bleef
dan enech ewangeliste screef
want si scriuen luttel mere
dan dat van onsen here
maria in bethleem ghenas
in een huus dat ghemene was
hoe dadt die herden vernamen
die dkint aenbeden quamen
hoet drie coninghe sochten
die hem hare ghichten brochten
hoe dadt in die crebbe lach
hoe datment opten achtensten dach
besneet ende hiet ihesus
hoe maria wi lesent dus
ten temple quam metten kinde
ende hoe symoen tkint kinde
ende propheteerde daer ter stede
ende oec die vrouwe anne mede
dit eist also ict merke
dat hout die heileghe kerke
oft luttel meer twaren
tote christus xij jaren
daer bi mach elc merken
dat god meer moeste werken
onder tfolc openbare
eer hi hadde xij jare
want hi altenen niene sliep
hi stoet ghinc ende liep
met kindren ende met lieden
daer hem meer dinghe ghescieden
dan die kerke verstaen duet
want hi was also vruet
ende also machtech opten dach
dat maria van hem ghelach
na die godheit ende also scone
als doen hi inden trone
metten vader was gheseten
want hine wart nie ghespleten
van dier volmaecter godhede
alse waest dat hi dede
den sac der menscheit a
in die vorme van enen man
daerbi vermochte sine godheit
alse wel inder kintscheit
miracle te doene menichfout
alse doen hi xxx iaer was out
oft als hi emmer toe doet
daerbi willic v maken vroet
wondre die christus wrachte
mids siere godliker crachte
in siere puerre kintshede
hier na daert sal hebben stede
alsoet iheronimus bedreef
die dabreusche in latine screef
maer ic wille dat ghi tierst hoert
wondre die in sijn gheboert
ghescieden ende optie vre
datsi ghelach die maeght pure
in dit ghemene huus alsic las
dat der armere herherghe was
daer woude als te voren
douerste coninc sijn gheboren
van moeder liue naect
die hemel ende erde hadde ghemaect
het gheuiel inder seluer nachten
dat herden die hoer scaep wachten
dat dinghel quam dare
ende brachte hen die mare
vanden behoudere vercoren
die in bethleem ware gheboren
si hoerden dingle singhen do
gloria in excelsis deo
et in terra pax hominibus
doen si dit hoerden aldus
liepen si met haesten daer
ende vonden die dinc al waer
in die crebbe daer sine vonden
in sine doeke ghewonden
dat mach elc wel weten
dat vele ingle wouden beten
ter feesten daer gheboren waert
ieghen der naturen aert
hoer sceppre van ere maeght rene
si achtens harde cleene
ende en hadde hen twint boy
dat hi daer lach op hoy
tier zonderlingher feesten
in ene crebbe vore ij beesten
si en achten niet van groeten zalen
van bonten no van sindalen
no van andre cierheit
daer die mensche sijn goet an leit
stomme beesten die daer stoeden
tier crebben ende niet en vroeden
bekinden wel in horen sen
dat hoer sceppre lach voer hen
ende eerdenne met goeden onsten
soe si best mochten ende consten
alse abacuc ende jeremyas
voerseit hadden alsoe ic las
hier bi merct ende verstaet
dat die ghene es harde quaet
die mensclijc verstaen ghewint
ende sinen sceppre niet en kint
alse dese beesten stom
kinden ende eerden christum
voert soe seeght die scrifture
dat in die selve vre
dat christus ter werelt quam
alle dinc sweech ende raste nam
die cisten alsoe dat
nerghen en ruerde een blat
die vloede ende die riuieren
stoeden stille inder manieren
ofte sijt hadden van naturen
sonder ruischen ende sonder ruren
menschen beesten vogle mede
hilden alle stilhede
aldus soe hilden alle dinghe
silentie sonderlinghe
doen hoer sceppre wart gheboren
vander maeghet vut vercoren
eene maeght oec alsic vernam
die tote onser vrouwen quam
na dat si skinds ghenas
die sonder hant gheboren was
worden ij hande ghegheuen
bi marien es si bleuen
ende diende hare als gods bruut
dat kinderbedde al vut
in die vre van gods gheboert
spranc te rome in die poert
ene fonteine vter erden diep
die al dien dach met olyen liep
dat bediede openbare
dat die olye comen ware
die al die werelt gansen soude
thoren eweliken behoude
tgroete palays viel oec met
daer met lettren ane was gheset
dit palays en sal vallen twint
vore dat ene maeght bringt en kint
om datmen zeker ware vandien
dat nemmermeer en mochte ghescien
god en vergat niet dat woert
nochtan waest vore sine gheboert
m jaer na minen waen
dat dat huis daer hadde ghestaen
enen groeten rinc men sach
omme die zonne al dien dach
die scone was ende groet
gheverwet als purper roet
in dat verre orient
wart ene nuwe sterre bekent
die die coninghe leidde scone
tote christum den godsone
alsoe balaam alsic las
die een heiden prophete was
ghepropheteert hadde openbare
meer dan m iare
eer dat die sterre quam
nu hoert van desen balaam
balaam hadde ghepropheteert
ende sinen gheslachte voert gheleert
dat het noch soude ghescien
datmen ene sterre soude sien
diemen noch en sach te voren
ende dan soude sijn gheboren
een kint op ertrike
dat here van hemelrike
ende van erthrike sijn soude
ende wie dat anebeden woude
dat hi salech soude wesen
doen dedemen mids desen
op enen berch die daer stoet
xij liede wijs ende vroet
die bi daghe ende bi nachten
die sterre souden wachten
si hadden daer hoer woeninghe
ende men gaf hen alle dinghe
des hen aldaer bedarf
ende alse enech van hen starf
settemen van balaams gheslachte
enen andren die voert wachte
dit hildensi also voert
tote ihesus christus gheboert
ende also saen alse onse here
gheboren wart min no mere
heeft hare die sterre ghebaert
doen daden si ter vaert
den drien coninghen weten
die in orient waren gheseten
ende van sterren waren vroet
deser vordren hadden tgoet
vut gheleeght daer dese
xij daer ic af lese
vertert hadden inden daghen
datsi opten berch laghen
ne gadre dat si doe quamen
dese drie coninghe ende namen
horen wech ten kinde waert
die sterre ghinc vore in die vaert
neder inde locht was hoer gaen
niet daer dandre sijn ghestaen
die drie coninghe volghden na
ende brachten alsic versta
drierhande ghichten oec
gout mirre ende wiroec
inden goude kinden si wel
dat dat kint ende nieman el
die alre moghenste coninc ware
inden wieroec kinden si clare
dat hi douerste priester si
inden bittren mirre daerbi
kindensi sine bittre doet
die hi liden sal so groet
alle dit kinden si wale
indie sterre ten seluen male
want si waren alle drie
wijs in astronomie
doen si dus ten kinde waert vuren
vonden si bi auonturen
daer si den coninc herodes spraken
die nauwe ondervant die zaken
ende den tijt vander sterren
hi bat datsi zonder merren
aldaer weder souden keeren
hi woude tkint oec varen eeren
alshi wiste waerment vonde
dit quam vte quaeden gronde
want hi en menes twint
maer om dat hi dat kint
doeden woude daer naere
alse hi wiste waert ware
want hi ontsach hem van desen
dat tkint gheboren mochte wesen
van sire viande gheslachte
ende hem van sire machte
werpen mochte ende verdriuen
hier bi woudi tkint ontliuen
doen si quamen alsoe ic las
biden huise daer maria was
bleef die sterre staende stille
bouen thuis na goeds wille
int huis sijn si ghegaen
op hare knien vielen si saen
vore dat cleene kindekijn
ende vore die maete moeder sijn
dese coninghe rike
herde oetmoedelike
ende alsi hore offrande
ghedaen hadden drierhande
als ic vore hebbe gheleert
sijn si thuis wert ghekeert
al enen andren wech saen
alsoe hen dinghel dede verstaen
in horen slape daersi waren
aldus en conste te waren
herodes vernemen twint
waer hi vinden mochte dat kint
nv hoert hier meer dinghen
vanden iij coninghen
alsoe jeronimus vte trac
inden boeke daer hi vore af sprac
dese crocht daer maria in lach
daer ic vore af dede ghewach
was bi bethleem ghestaen
ende alse die coninghe woude gaen
inde crochte metter vaerde
stoet daer ioseph op die waerde
ende seide ghi heren seght mi
wanen comdi ende wat soecti
dat ghi dus zonder vermiden
in mine herberghe wilt tiden
si andwerden weder thant
wi sijn vut orienten lant
ende comen gheuolght der sterren
die ons hier leidde van verren
ioseph sprac ic biddu heren
dat ghi mi wilt leeren
bi wat zaken ghi teser tijt
te desen huise ghebeet sijt
si andwerden zonder beide
om ghemene salecheide
si wi hier nu comen
ene sterre hebwi vernomen
die betekent in waerre dinc
der ioeden warech coninc
ende wi comen anebeden dien
in ouden boeken machment zien
daert scoene in steet verclaert
alse hare die sterre openbaert
sal die coninc gheboren sijn
die regneren sal zonder fijn
ende die den gherechten sal gheuen
dat onsterfleke leuen
ioseph sprac weder doe
ghi soudt sijn comen toe
te jherusalem want dat
es gods heileghe stat
ende daer souddi hebben gheuraeght
omme die dinghen die ghi jaeght
doen antwerden si hem
wi waren te jherusalem
ende seiden den coninc aldus
dat gheboren ware christus
ende dat wine sochten in dat lant
doen antwerde hi thant
dat hem oec niet cont en ware
maer hi souder staen nare
dat hi die waerheit weten soude
doe ontboet hi alsoe boude
alle die clerke die hi wiste
die wijs waren ende van liste
die scrifture consten ontbinden
ende der sterren machte kinden
scriben ende phariseen met
die den volke leerden die wet
ende vraeghde hen met groeten ghere
waer christus gheboren were
si antwerden hem weder aldus
es gheboren christus
dats emmer in bethleem
want die scrifture seeght van hem
alsoe die prophete selue ghiet
bethleem dune best die minste niet
onder die princen van iuda
vte die sal gaen hier na
een hertoghe die regneren sal
ouer mijn volc van israel
doen wi vernamen dese woert
micten wi te treckene voert
in bethleem ten kinde
alse herodes dit versinde
bat hi ons vriendelike
dat wi harde nernstelike
die dinc ondersochten
ende dat wi hem weder brochten
vanden kinde seker mare
hi woude oec comen dare
ende tkint anebeden mede
alse hi wiste die stede
doen gaf hi ons sijn crone
die sonderlinghe es scone
die hem die coninc van persen sende
om te gheuene den kende
aldus scieden wi van daer
ende comen tesen huse naer
want die sterre in waerre dinc
die opten weghe vore ons ghinc
saghewi in die haghedochte gaen
daer ghi vore sijt ghestaen
ende ons den inganc belet
wine weten wat ghire meent met
alse ioseph dit kint
sprachi inne scuwe v twint
volght vwer sterren daer onder
ende anscout goeds wonder
mettien ghinghen si inne
ende aengruetten marien met sinne
vore tkint met groeter werden
vielensi neder ter erden
alsoe was hoer lant sede
sine voete custensi mede
deen vore ende dander na
doen offerden si alsic versta
die scoene croene den kinde
die hem die coninc herodes sinde
sie ontploken hare cofferen
om datsi wouden offeren
gout mirre ende wijrroec
marien gauensi oec
groete ghichten ende diere
doen vielensi weder sciere
opter erden neder
ende anebedden tkint weder
alsi voren hadden ghedaen
mettien sijn si vut ghegaen
ende dancten onsen heren van dien
datsi tkint hadden ghesien
wet dat int latijn
vele meer woerde sijn
dan ic hier segghe v
ic lijdt metten cortsten nu
inne vertrecke niet altemale
beide tale ende wedertale
die si hadden onderlinghe
want ic hope een sonderlinghe
bouc daer af te maken
ghelijc dat die zaken
ieronimus met sire pine
vten ebreusche trac in latine
soe ic best mach ende can
eist dats mi onse here an
doen dese heren dus te samen
vter crocht gaende quamen
was ioseph daer vore ghestaen
tote hem sprakensi saen
o man es dit kint dijn
hi sprac wies sout sijn dan mijn
doen antwerden si hem echt
dune best niet vader maer sijn knecht
du en souten handelen niet
als dijn kint wats ghesciet
maer als dinen god dinen here
soutune gherinen min no mere
met ernste ende met groeten vresen
soutu altoes houden desen
als dune in dine hande heues
al eist dattu hem tetene gheues
hi es god ende here mede
bouen alle heerlijchede
der ingle coninc van hemelrike
van alder werelt die ghelike
hi sal die helle breken
al tfolc sal aen hem treken
ende sal roepen aldus
du best ihesus christus
onse god onse troester
onse behouder onse verloester
die ewelike sijt
bouen al ghebenedijt
ioseph antwerde doe
segt mi ghi heren hoe
es v dese dinc bekant
vrient seidensi in onse lant
sijn boeke van ouden propheten
die christus comst doen weten
ende noch oudere boeke sijn daer
die segghen openbaer
vander sterren die comen sal
daer wi dese dinc an kinen al
si segghen ende doen verstaen
hoe die sterre sal sijn ghedaen
welker vorme ende ghedaene
noit mensche en scoude ane
dese sterre sachmen nu
ende si bediet dat segwi v
dat gods ons heren volc al
indes daeghs claerheit regneren sal
dese sterre en ghinc niet
alomme ghelijc dat ghi siet
dat sonne ende sterren ommegaen
sine was niet vaste ghestaen
ghelijc dat andre sterre sijn
die loepen horen termijn
si was soe groet als ons dochte
datse die hemel cume behouden mochte
der sonnen schijn en constse niet
verblusschen als goet als iet
ghelijc datsi verblint
ander sterren ende verwint
maer dese sterre dochte ons wale
verwan die sonne altemale
dese sterre es gods woerdt
ende si bediet gods gheboert
ende gods woert des sijt ghewes
dat dat god selue es
dien vergronden en can nieman
alsoet dese sterre en can
si heft ons hier gheleidt aldus
daer gheboren es ihesus christus
ioseph seide ghi heren ghi
hebt harde sere verblijdt mi
met deser hogher mare
ic biddu met herten clare
dat ghi blijft heden meer
si seiden wi moeten eer
weder keeren omme dat
dat ons coninc herodes bat
dat wi keerden met haestecheiden
ende hem mare vanden kinde seiden
doch sijn si des auons bleuen
ende hebben marien ghegheuen
diere ghiften ende scoene
dore dere van haren sone
snachts quam dinghel van gode ghesent
die hem in slape dede bekent
dat si enen andren wech sijn ghetiet
dat ende herodesse en spraken niet
alsoe alsic v hier voren las
daer herodes harde erre omme was
dat hi wrac harde swaer
ane de kinderkine daer
dat ic v hier na sal verclaren
hoe daer met es gheuaren
maer tierst salic v verstaen doen
een sunderlinghe visioen
dat octouianus sach harde scone
van marien ende hoeren sone
doen christus wart gheboren
was keyser als ghi moght horen
die goede octouianus
die drike beleide aldus
dat hi maecte wijslike
van alder werelt een rike
dat hi al besat in vreden
ende in selker eendrachticheden
dat in al dese werelt wijt
orloghe en was no strijt
desen seghe hi ghewan
gheluckegher was noyt man
in stride dan hi was
want also alsic las
soe hadt al voerspoet
daer hi toe sette den moet
twist maecti gherne te goede
soe cleine was hi van moede
dat hine woude ghedoeghen niet
datten ieman here hiet
van vader was hi van romen
vander moeder was hi comen
van eneas dien troyaen
aldus so hebbict verstaen
hi was iulius suster sone
daeromme soe bleef hem die crone
na sinen oem ende alt rike
dat hi berechte keyserlike
doen hi orienten hadde bracht
al onder der romeine macht
wouden die romeine aldus
dat sijn name ware augustus
dat luidt also vele sijds vroet
alse die de dinc meerren doet
mids dien dadt roemsche rike
bi hem meerrede daghelike
want augustus ic lese also
comt int latine van augeo
dat es meerren alsict versta
noch hetensi alle daer na
die keysere voert ane mere
ints keysers augustus ere
denemarke ende tgroete germanien
dat wi nv heten almaengien
ende al ertrike heeft hi bracht
onder dier romeine macht
ende al ghekeert in enen rike
ende elc mensche van ertrike
moeste sinen hoeftcheins om dat
te rome senden in die stat
in tekene dat roeme albloet
van al ertrike ware thoet
alse die romeine saghen an
die scoenheit van desen man
ia dat nieman en conste ghedoeghen
danscouwen van sinen oeghen
ende selc gheluc hadde ontfaen
dat hem ertrike was onderdaen
ende cheins gaue al ghemeine
senden an hem die romeine
ende leiden hem dat ane
dat sine wouden voert ane
aenbeden als enen god
ende houden al sijn ghebod
want en ware god in hem niet
hem en mochte niet sijn ghesciet
soe meneghe voerspoedecheit
dit heeft die keyser ontseit
maer ene verste bat hi mede
een wijf hi tote hem comen dede
ene sibilla ene vroede meesterse
si was eenrehande waersagherse
hi seide hare den gront hier aue
ende bat dat si hem raet gaue
ende si bat den keyser voert
drie daghe verste nu hoert
gods goetheit harde groet
in sine camere dat si hare sloet
allene dese drie daghe lanc
datsi en at noch en dranc
daer na antwerde si aldus
toten keyser augustus
tfonnesse der alre hoeghster saken
sal die erde bedauwet maken
vten hemle in waerre dinc
soe sal comen een coninc
die machtech es bouen al
dies rike ewelec duren sal
doe si dus hadde ghesproken
es die hemel wide ontploken
ende harde groete claerhede
quam op hem daer ter stede
daer sach hi inden hemel staen
ene maeght sere wel ghedaen
op enen scoenen outaer
ende hilt in hoer arme daer
een kint was alsoe scoene
alse die sonne vanden troene
des wonderde hem sere
doen hoerdi noch mere
ene stemme riep openbare
dit es des gods soens outare
doen viel thant opt pauement
ende anebeedde daer dat kent
dit visioen ende dese woert
vertrac hi den senatoren voert
ende seide dat hi niet ne wilde
datmen hem vore god hilde
oft anebeedde groet oft clene
dat kint ware god allene
dat inden hemel hadde sine wone
dat hi soe claer sach ende soe scoene
in augustus camere soe was
dit visioen alsic las
daer men nu mach scouwen
ene kerke van onser vrowen
bi dcapitolium alsict versta
daer menderbroeders woenden na
in sijn xliijste iaer
wart christus gheboren dats waer
doent pays was ende sonder discoert
in al ertrike weder ende voert
ende daer na regneerde hi
xiiij iare keyser vri
lvi jaer waerlike
sat hi keyser inden rike
ende was die beste die
daer keyser wart ie
want alle diere sider quamen
hebben ere noch sijns namen
want si hen scriven augustus
om dat hi ierst hiet aldus
mi wondert hoe dat coemt
daermen drie de beste heidene noemt
dat men sijns daer niene nemt goem
hi was beter dan sijn oem
iulius dat ghijt wet
die metten drien es gheset
alle dese wondre als ghi hoert
ghescieden in gods gheboert
ende oec vele meer nochtan
die ic al niet ghesegghen en can
hoe mochtic vertrecken v
alle die wondre nu
die hi op ertrike wrachten
mids sire godliker crachte
want si waren onmenschelike
ende te wonderne groflike
daer bi es hi wildijt weten
die wonderlike god gheheten
want sijn nes niemene cont
sijn wesen es al sonder gront
dier meest na slaet doelt meest
daers vaeder sone heilech gheest
daert al vut comt sijds ghewes
dat in hemel ende op erde es
dat goet es ende bequame
ghebenedijt soe si sijn name
op herodes keric nv
daeric vore af seide v
alse herodes heeft vernomen
dat dese coninghe niet en comen
ende al enen anderen wech cleuen
ende hi hem tscerne siet ghedreuen
dedi nauwe na tkint spien
maer god hadt anders versien
hi dede tkint soeken ouer al
in stat in dorp op berch in dal
doen peinsdi alsoe houde
dat hijt emmer gheraken soude
want hi engheen soude sparen
van dien in bethleem waren
hi en soudse alle doeden
met desen wart hi ontboden
int hof van rome sonder beiden
daer was hem dach bescheiden
ieghen sine wedersaken
die hem daer ane spraken
dat hi tonrechte coninc ware
aldus soe wart dare
gheverst der kinder doet
hi voer darwaert met coste groet
ende wan dat ghedinghe daer
ende merrede omtrent ij jaer
eer hi weder thuis quam
dleuen dat hi daer bi nam
den kinderen van ij iaren
ende die daer beneden waren
dat hi swaerlijc sint ontgout
met plaghen harde menechfout
dese waren dierste die
maerteleren worden ie
om christus den gods sone
want si verdienden die croene
in hore onnoselheit groet
eer christus selue die doet
smaecte om hare salechede
daer hi ons verdingde mede
si worden ghedoept sijds vroet
in hore onnoesel bloet
drierhande dat wet wel
es dat heileghe doepsel
deen int bloet als ghi
nv hoert segghen mi
dander die heileghe gheest twaren
daer met ghedoept waren
dapostle ende onse vrouwe
dat derde alsoe ict scouwe
es dwater daermen mede
doept in dat kerstenhede
dese drie sonder waen
moghen die erfsonde af dwaen
soe dat hi hemelrike verwerft
die buten hoeftsonden sterft
god onse here die weet al
wat ghesciet ende ghescien sal
hadde in hem wel verstaen
dat herodes soude verslaen
die kinder inder ioden lande
sinen inghel dat hi sande
ane iosephe marien man
die hem aldus sprac an
nem tkint ende sire moeder
du bester af een behoeder
ende trec in egypten lant
herodes heeft wille thant
dat hi die kinder al
in dit lant doeden sal
ioseph ghereedde sine vaert
ten lande van egypten waert
die wech was verre ende woeste met
sine beeste loedhi onghelet
met spisen daersi met souden
inden weghe hem onthouden
want die wech was al meest
wildernesse ende foreest
dus trocken si henen daer
dit was in tselue iaer
dat christus gheboren waert
maria inde selue vaert
voerde tkint in haren scoet
die hem dicke den mont boet
ende moederlec op hem loech
daer sine in hare arme droech
die coninc was waerlike
van hemle ende van ertrike
die woude dit mate wiuekijn
hebben ter moeder sijn
ende algaeder om onse behout
des hi en hadde engneene scout
hi hadde hem wel doen dienen
hondert dusentweruen tienen
inghele haddijt beghert
maer hi hadt anders ghesceert
hi woude ons claerlike leeren
dpoint der ouerster eeren
dat es oetmoedechede
daermen te hemle comt mede
ende oec ter werelt ere heeft
al waert die meeste die leeft
oetmoet ware sijne ere
dat leert ons christus onse here
van janne baptisten salic v
alluttel segghen nv
ende dan salic keeren omme
op iosephe ende christomme
hoe si trecken tegypten waert
daer vele wondre in die vaert
ghescien die christus doet
die te hoerne sijn harde goet
doe elysabeth wiste
dat herodes met liste
hoer kint ianne soeken dede
namsi tkint ende vlauwer mede
op enen berch alsic las
die zonderlinghe hoghe was
ende doe si alsoe haer dochte
niet hogher comen en mochte
om des berchs hoechede
ende daer en sach gheene stede
die hemelec was gnoech
hare te berghene int gheuoech
doe droeuesi harde sere
ende riep an onsen here
here god want ghi wel siet
dat ic hogher en can comen niet
ent bier onheimelec es
soe wilt ons onnen des
dat ons dese berch ontfa
ende altehant daer na
ontploec die berch tier stede
ende ontfinc moeder ende kint mede
aldus bleuensi daer
licht waest daer ende claer
dinghel was daer diese hoedde
vroech ende spaede ende diese voedde
doemen tkint niene vant
sende herodes sinen cnape thant
tsinen vaeder zacharien
om dat hi hem soude lien
waer sijn kint gheborghen ware
zacharias die was dare
die ouerste pape van machte
ende plach bi daghe ende bi nachte
inden tempel te sine eenpaerlike
inden dienst gods van hemelrike
ende was een harde out man
hi antwerde den knape dan
dat hi bi nachte ende bi daghe
inden tempel te sine plaghe
ende hi en wiste twint
waer ghedaen ware sijn kint
die bode keerde handelinghe
ende seide dit den coninghe
die coninc wart sere ghestoert
doen hi hoerde dese woert
hi seide mi dunct dat hi
sijn spot nu maect met mi
hi mict nu dat hoeric wel
dat sijn sone in israel
met christus sal regneren
thant dede hise wederkeren
gaet sprac hi segt hem dat
hine wise v die selue stat
daer sijn sone es bleuen
ghi selt hem nemen dleuen
alse zacharias hoerde
den boden spreken dese woerde
antwerde hi weder tote hen
gaet segt herodes dat ic ben
martelere gods ons heren
dat mach hi daer ane leren
dat hi dit onnoesel bloet
inden tempel storten doet
want god onse here dats sonder waen
sal minen gheest ontfaen
daer wart zacharias verslaghen
recht doent begonste daghen
soe dat nieman en wiste gherede
wie die iammerlike moert dede
des morghens vroech altesamen
die papen inden tempel quamen
om te doene hore orisoene
ghelijc dat si waren ghewoene
ende zacharias niene quam vut
om dat si alle hoer saluut
doen souden an desen here
wonderes hen allen sere
ende waren versaeght in horen sen
dat hi niene quam ieghen hen
alsoe als hi altoes plach te doene
doen was daer een soe coene
van dien pape dare
dat hi streec int sanctuare
ende sach vore dien outare
zacharias bloet openbare
ligghen oft vervorsen ware
ene stimme riep daer clare
zacharias es ontlijft
sijn bloet aldus blijft
tote dat die ghene comen sal
die sijn bloet sal wreken al
die pape wart sere vervaert
ende liep vut metter vaert
ende vertrac dien papen voert
wat hi ghesien hadde ende ghehoert
doen ghinghensi alle in mettien
dat groete wonder daer besien
ende dreuen groete iammerechede
ende scoerden hore cleeder mede
van bouen tote beneden
ende tote op ten dach van heden
alsemen bescreuen siet
en vantmen sinen lichame niet
ende sijn bloet es al ouer een
verherdt ghelijc enen steen
al tfolc ende sine maghe
beweendenne drie daghe
in sijn stede wart ghecoren doen
die goede man symeoen
dat hi ouerste pape ware
hi was out c ende xij jare
een recht propheten was hi
hi hadde verstaen gheloeuets mi
van gode onsen here
dat hi en storue nemmermere
hine hadde den gods sone vordien
in desen vleesche ghesien
rechte ten xlsten daghen
brachtmen christuse ghedraghen
inden tempel alsmen doen plach
tierst datten symeon sach
kinde hi inden gheeste clare
dat christus die godsone ware
nu heeft god sprac hi
sijn ghelof ghedaen met mi
god heeft nu ghevisenteert
sijn volc ende ghewarneert
alsoe hi wilen swoer daer oppe
abrahame ysaac ende iacoppe
doen anebeedde hi tkint saen
ende heuet in sine arme ontfaen
ende custe sine voete beide
mettien hi aldus seide
here nu late na dijns selfs woert
dinen knecht in vreden voert
want nu hebben die oeghen mijn
aneghesien dijn anschijn
aldus sprac hi vore waer
den nunc dimittis al vut daer
ene prophetisse hiet anna
was inden tempel alsic versta
weduwe was si seeght die scrifture
ende en cesseerde nemmer vre
sine was inden tempel sonder rasten
in hoer ghebede ende hoer vasten
dese anebeedde tkint aldaer
ende sprac al oppenbaer
in desen es dat weetic wel
die verloesenesse van israel
dese wondre die ghi hier hoert
gheuielen alle in gods gheboert
jan ende die moeder sine
waren in die woestine
optien berch in die score
daer ic v af seide vore
dinghel die voedese wale
jan die bleef daer altemale
sprinchanen in die wise
ende bosch honech was sine spise
van kemels hare was sijn cleet
hi en dranc noit datmen weet
ghemaecten dranc no wijn
water was die dranc sijn
hi was prophete der propheten
want dat dandre daeden weten
donkerlijc niet openbare
wijsde hi metten vinghere clare
hi predecte tgheloeue fijn
den volke in dat woestijn
ende deedse met sire leren
ten gherechte gheloeue keren
dats ten sceppre diese sciep
hi was die stimme die riep
in die woestine eenpaerlike
ghereedt gods wech van hemelrike
ende maect recht sine pade
dit was sine stimme vroech ende spaede
hi was gods vorloepere
ende die alre ierste doepere
soe dat vele liede waenden dus
dat hi hadde gheweest christus
op iosephe keeric weder
dien ic vore leide neder
ioseph ende maria sijn in die vaert
metten kinde tegypten waert
in hoer gheselscap waren ghinder
een esel ij ossen ende drie kinder
ende oec een deel scape met
dus eist int latijn gheset
doe si aldus tesamen
in die wilde woestinen quamen
quamen tote hen manieren
van alrehanden wilden dieren
ia wolue leuwe liebaerde
alse maria hare vervaerde
ende dandre daer toe mede
sprac christus ende sede
niemen en darf hem ontsien
vwer gheen en sal messchien
sine comen niet om v te deerne
maer om v te dienne gherne
thoeft dat die diere neghen
te christum wert ende sweghen
ende smeecten metten steerten
ende ghelieten van herten
oftsi hen alle dare
dienen wouden inde scare
ossen ende scape ghigen daer
met woluen ende leuwen sonder vaer
in rechter vrienscapen wise
en namen te gader hoer spise
sonder discoert ende tumult
doe was die prophesie veruult
die ysayas hadde doen weten
wolue selen met lamren eten
ende leuwe ende ossen sonder failgen
selen tsamen eten pailgen
want joseph hadde daer in sijn gheleide
ossen ende scape alsic voerseide
men leest daer oec voer waer
datsi in die woestine daer
vernachten tere auonstonden
daersi ene haeghdocht vonden
ende thant als sire in traken
quamen daer vut ij draken
die sonderlinghen waren groet
ende neghen ten kinde wert thoet
si waren alle veruaert sere
doe gheboet hen christus onse here
datsi streken ten woude waert
doe ghinghensi wech ter vaert
alse ij lamre wel ghereet
ende daden haers sceppers beheet
alse dauid sprac willen ere
loeft ghi draken onsen here
selc stont reet maria
ende soe ghinc si daer na
alsoet haer best gheluste
eens gheuielt datsi haer ruste
onder enen palmboem
maria nam ten daten goem
maer si waren hoer te hoghe ghestaen
dat kint gheboet den boeme saen
dat hi hem boghe nederwaert
die boem boech hem ter vaert
met siere vrochte soete
die tsop vore marien voete
daersi metten kinde sat
maria plucte ende at
ende alle dandre haer gheuoech
ende alsire alle hadden ghenoech
gheboet tkint den boeme echt
dat hi hem op heeft ghereecht
tkint oec aldaer ter stede
ene fonteine springhen dede
die goeden sueten borne gaf
daersi alle dronken af
ende vulden mede hoer vate
ieghen die langhe strate
wantmen daer int lant
harde lettel waters vant
ioseph sprac dese hitte groet
mach ons bringhen ter doet
in dit wilde woestijn
here mocht v wille sijn
dat wi trocken neffens der zee
daer vonden wi gijsten mee
daer wi rusten souden moghen
ihesus sprac wilt v ghedoghen
ic sal den wech soe corten nv
dats wonder sal hebben v
datmen in xxx daghen soude tiden
selen wi in enen daghe liden
ende daer na saghen si thant
tgheberchte van egiptenlant
alsoe wilen ysaac
propheteerde ende sprac
onse here sal doet hi verstaen
op ene wolke in egypten gaen
ende dan selen vlien voer sijn anscijn
alle de afgode die daer sijn
doen si dlant dus saghen
ende die stade dier in laghen
daersi quamen ghetoghen
warensi sere in hoghen
ende dancten gode met oetmoede
van alselken scoenen spoede
doen si dus te samen
int lant van egypten quamen
quamensi in ene stat gheuaren
daer si onbekint waren
ende herberghen en wisten waer
in enen tempel trockensi daer
datter gode tempel was
capitolium hiet hi alsic las
ende die stat hiet sotria
alsoe saen alsi quamen na
rumeden dafgode ghemeen
datter noit en bleef een
ende hoer beelden vielen neder
die niet op en stoeden weder
iiic wasser alsic scriue
ende tsestech ende viue
der gode diermen tier stede
alle daghe dienst dede
des moestensi alle sneuen
ende horen sceppre stede gheuen
om te bringhene ter waerheit
dat dauid inden soutre seit
god sprac hi die prophete hoghe
stoet in die synagoghe
in midden verdoemt hise daer
dat woert was nu worden waer
die papen om dese sake
waren sere tonghemake
datsi hore gode dus verloren
dese dinc quam te voren
affrodosiuse alsic las
die here vandien lande was
hi quam darwert met groeten ghere
ende brachte vor hem al sijn here
om dat wonder te scouwen an
die papen waenden dan
dat hi quame alsoe houde
om dat hi raet nemen woude
met hen van deser zaken
doen hi den tempel begonde naken
es hire in ghegaen te hant
ende doen hijt alsoe vant
alse hem was doen verstaen
es hi tote marien ghegaen
daer si sat met haesten groet
ende hadde haer kint in horen scoet
ende anebeedde tkint dare
doen soe sprac hi openbare
en ware dit kint dat ghi hier siet
here bouen onse gode niet
sine waren dus met allen
voer sine voete niet gheuallen
bi desen dinghen tonensi
dat tkint hore here si
ensi dat wi oec mede
vore tkint vallen teser stede
ghelijc dat onse gode hebben ghedaen
het sal ons lichte te quaede vergaen
wi moghen lichte bederuen alsoe
als wilen bederfde pharao
in egypten ende sine liede
doe al dwonder daer ghesciede
te herberghen quamensi daer na
met ere weduwen alsic versta
een iaer woendensi daer
doen hadde christus iij jaer
ende was harde wijs van sinne
want hi hadde die wijsheit inne
sijns ewechs vaeders twaren
al en was hi maer van iij iaren
na die arme menschede
daer hi hem seluen in lede
doen hi spelen sach die kinder
ghinc hi met hen spelen ghinder
een doet vesch quam hem ter hant
was ghesouten alsict vant
daer hi onder die kinder zat
dien soe leidi in een vat
daer water in was ghedaen
dien soe dedi leuen saen
ende swemmen openbaer
ende tsout van hem spuelen daer
doen die weduwe dit verstoet
peinsesi in haren moet
dat hi ware een toeuerare
ende en lietse nemmer woenen dare
men leest dat twaren
doen si in egypten waren
datsi hadden hore wone
bider stat van babylone
daer nu die goede hof leeght
die balsame te draghene pleeght
die nerghen en wast dan daer
goet ende gherecht dats waer
no soe edel no soe fijn
dat mach daer bi wel sijn
dat christus ende maria mede
wandelden te diere stede
daer sprinct oec in dien pleine
ene zonderlinghe fonteine
daer maria alsict vinde
gherne was metten kinde
want si dicke na haer gheuoech
sijn lijf ende sine ghewaeden daer dwoech
noch soe pleghen alle iare
die heidene te comene dare
opten dertiendach dats hoer sede
ende dwaen haer lijf daer mede
die heidene gheloeuen wel ende stijf
dat maria was een heilech wijf
ende maeght des kints ghenas
ende christus hoer sone was
een heilech prophete mede
die vele miraclen dede
si prisen harde sere
cristus leuen ende sine lere
ende algaeder sijn wesen
ende hoerender gherne af lesen
sint dat die werelt ierst began
alsoe alsict ghemerken can
soe was tfolc selden ofte niet
en oefende afgode emmer iet
eer christus op ertrike quam
ende menscheit ane nam
ende tgherechte gheloeue leerde
daer hi tfolc mede bekeerde
ende sine apostelen sande
al ouer al van lande te lande
die predecten die waerheit
soe sijn die afgode neder gheleit
ouer al in desen ertrike
die heiden gheloeft claerlike
ouermids christus leere
ane enen god enen here
die hemel ende erde maecte al
ende alse hi wilt ontmaken sal
ende alle dinc wassen doet
des die mensche leven moet
die iode gheloeft oec ane gode
want hi hout die x ghebode
ende dat oude testament
alsoement inde lettre vent
alle dit gheloeft mede
dat saleghe kerstenhede
want wi alle meerre ende minder
sijn ihesus christus kinder
ende wi gheloeuen sijds ghewes
dat hi warechtech god es
ende elken mensche sal gheuen
sine verdiente na dit leuen
aldus heeft christus leuen
dafgode doen begheuen
ouer al in ertrike
gheloeft si hi ewelike
maer daer met dat ghijt kint
en bliuen behouden twint
heidene noch ioden met
sine vallen tierst an onse wet
want onse gheloeue wet dat wel
es die gherechte slotel
die hemelrike onsluten doet
mids ihesus christus bloet
daer hi doude ende dnuwe testament
algader met heeft gheent
om den bete van adame
daer omme wi in die blame
der eweliker doet waren
en daedt ons niet af twaren
theileghe doepsel dat ons liet
christus doen hi van ertrike schiet
dus bleuensi in egypten lant
tote dat herodes hore viant
doet was doen quam dinghel zaen
ende dede iosephe verstaen
dat hi moeder ende kint name
ende weder te lande quame
die tkint sochten waren doet
ioseph en beidde cleine no groet
te lande wert es hi ghetiet
alsoe alshem dinghel hiet
hi voer woenen onghelet
in de stat van nazareth
om dat hi zoude heeten dus
na die stat nazarenus
want dscrifture dede vore weten
nazarenus sal hi heeten
onlanghe daer na alsict las
dat vte egypten comen was
ende in galylea woende daer
doen hi ghinc in sijn vijfte jaer
alsoe ic bescreuen sach
zat hi op enen zaterdach
ende speelde met kinderen int sant
opter iordanen cant
daer maecti metten handen sine
vij scoene wuwerkine
ende elc met sinen condute
doen dedi comen vte
dier iordanen die was diep
water dat rechte liep
in sine putten twaren
soe datsi alle vol waren
ende deedt weder vut lopen saen
alsoe dedijt comen ende gaen
alse dicke alshiit woude doen
ende dandere en constens niet ghedoen
doen sat daer een kint anden rinc
dat soe sere beneet dese dinc
dat het ihesus putten brac
ihesus sach op hem ende sprac
wee di zone der nidechede
sathanas kint daer toe mede
hoe waers du soe coene van ghedachte
dattu braecs dwerc dat ic wrachte
daer bleef tkint doet op die stat
vaeder ende moeder vernamen dat
ende maecten iammerlijc mesbare
om dat hoer kint doet ware
si liepen beide al onghelet
te iosephe ende marien met
ende daeden iammerlike claghe
dat hoer kint daer doet laghe
van ihesus vloeke op dat sant
ioseph ende maria thant
waren in vernoye groet
om dat dat kint dus was doet
want si tgheruchte ontsaghen
vanden ioden ende den maghen
dat op hen quam onghespaert
doen ghinghensi te ihesum waert
ioseph ende maria beide
ioseph tote marien seide
ic en dar niet alse wel als ghi
hem toe spreken daer bi
vraeght hem waeromme dat hi
aldus ghedaen van sinne si
dat hi des volx euelen moet
ieghen ons al keeren doet
doen si dus te samen
tote ihesumme quamen
sprac maria thoren kinde
datsi niet lettel en minde
wat hadde dese ionghelinc mesdaen
dat hi steeruen moeste soe zaen
ihesus antwerde ende sprac
hijs der doet wert want hi brac
vut siere quader ghedachte
die werke die ic wrachte
maria die bat hem sere
dat hijs en dade nemmermere
want al tvolc dat ware in rure
op hem tier seluer vre
ihesus en woude niet
siere moeder bedroeuen iet
sine voet hi an tkint dede
stant op sprac hi kint der quaethede
dune beest niet wert waerlike
te comene in mijs vader rike
want du vut dinen quaden gronde
mijn werc braecs te deser stonde
dkint stont op metter vaert
ende ginc ghesont tuuswaert
onlanghe hier na hebbic vernomen
heeft ihesus modere ghenomen
ende maecte metten handen sine
xij erdene voghelkine
dit was op enen saterdach
eens ioden kint die dit sach
liep te josephe ende seide nv siet
ihesus en acht der vierten niet
hi heeft xij voghele nv ghemaect
mi dunct hi der vierten messaect
ioseph ghinc te jhesomme
ende beresptene hier omme
ihesus sloech altehant
deene hant in dander hant
hi sprac ic wille dat ghi leeft nv
ende henen vliecht dat hetic v
alsoe zaen alsijt gherde
vloghensi henen hoerre verde
daer sijt alle saghen toe
hen allen wonderde doe
van desen tekenen al bloet
die dat kint wrachte soe groet
selke prijsden sijn dade
selke keerdent int quade
ende brachten die boedscapen
voer die princen der papen
soe dat die mare wert bekant
ouer al inder ioden lant
eecht gheuiel dat ihesus
op sine putten speelde aldus
alse hi te voeren hade ghedaen
doe soe quammer toe ghegaen
vanden papen des princhen sone
die quader kintsheit was ghewone
ende hadde in hant ene roede
daer mede hi in ouermoede
ihesus werc ontwee stiet
ihesus sprac als hi dat siet
o saet der quader nidecheit
ghefundeert op alle archeit
sduuels kint altemale
sekerlec ic seghdi wale
die vrocht van dinen sade
sal cranken vroech ende spade
ende dine wortelen mede
selen sijn sonder vochthede
ende dine telghe in dinen daghen
en selen ghene vrocht draghen
ende daer sijt alle saghen toe
bleef dat kint doet doe
ioseph nam jhesumme metter vaert
ende leidene thuiswaert
maria die ghinc met
doen soe quam al onghelet
een ander kint van fellen wille
ende spranc swighende stille
op ihesus scoudre om dat hine
quetsen woude ofte doen pine
haddijt moghen bringhen toe
ihesus sprac te hem doe
du en sout meit keren ghesont
van desen weghe dat doe ic di cont
mettien viel tkint doet
vader ende moeder maecten groet
mesbaer doen sijt vernamen
ende die vriende alle te samen
riepen lude hoe comt dat dit kint
sijn woert nemmer en wint
al dat hi spreect dat ghesciet
des en ghebreect immer niet
ia eer hi dwoert vut laet gaen
es selcstont sijn wille ghedaen
doen ghinghen moeder ende vader
tote josephe beide gader
ende spraken tote hem aldus
doet henen dese jhesus
men sal hem te rechte verbieden
te woenne metten lieden
oft leert hem dadt benedien can
ende niet malendien voert an
doen joseph hoerde dese woert
streec hi te jhesomme voert
hi sprac waeromme doedi
dus groet vernoy mi
tvolc maect alle daghe
ouer v groete claghe
ende wert op ons onsint
ende ghi wert onghemint
ouer al hier in dlant
ihesus antwerde thant
die vader leert den kinde voert
wijsheit die werelt hoert
mijn vader leert sinen sone
wijsheit die comt vten trone
des vader vloec nieman en dert
dan hem allene die quaetheit beghert
hieren binnen quam tvolc al
ende maecte op jhesumme groet ghescal
ende claghden ielanc soe mere
ioseph wart veruert sere
om dat tvolc dus ghebaerde
doe nam ihesus metter vaerde
dkint metter oren daert lach
daert al tvolc toe zach
ende hief op soe hoeghe dat kint
dathem derde en ghereen twint
ende sprac hem toe met sueten sinne
ende sijn gheest quam weder inne
ende wart leuende ophenbaer
dies hen allen wonderde daer
een meester was daer alsic las
was gheheten zacharias
die hoerde dat jhesus seide
so ouer groete wijsheide
ende soe meneghe doeghdelike sake
dat hijs al tonghemake
tote josephe es hi ghegaen
ende heeftene hardelec bestaen
met felle stueren woerden
daert vele liede toe hoerden
hi sprac ghi en wilt niet keren
v kint ter scolen om leren
conste ende wijshede
ende alle goede seden mede
daer bi wanic dat ghi tkint
meer dan die wet mint
oft dan die oude statute
die doude wilen gauen vte
talre ierst sal sijn sijn lere
dat hi die papen werde ende ere
metten kindren in alle sinnen
eendrachtech si in minnen
ende hem laten leren ende castien
soe mach hi ter wijsheit ghedien
ende van sinne werden vroet
anders en eist niet dat hi doet
ioseph antwerde dan
ende wie es hi die man
die ghenoech daer toe dochte
dat hi dit kint leren mochte
proeft condijt gheleren iet
wi en verbiedens v niet
ihesus antwerde onghelet
o ghebiedere der wet
ghi seght nv ens deels waer
die poente die ghi noemt daer
die selen houden v ghelike
maer ic ben hier op ertrike
vut ghenomen als te voren
van dinghen die ter mensheit horen
vut uwen rechte benic algader
inne hebbe ghenen erdschen vader
inne v boeke ghi de wet vint
anders en weet dire twint
ic was sijt seker das
eer dan uwe wet was
ghi waent sijn sonder ghelike
vanden leringhen op ertrike
nochtan moghdi leren van mi
dore al dat ic een kint si
alsic ghehoeght sal werden
ende ghehauen vander erden
salic v gheslachte vellen
soe datment nemmer en sal tellen
vwe gheburen voertaen
alsmen tote hare heeft ghedaen
ic weet oec wel te voren
wanneer ghi wort gheboren
ende wanneer ghi alle steruen selt
dit weten es in mire ghewelt
ende des en weet vwer neghene
doen wonderde hen ghemene
ende spraken ghemeenlike
wie hoerde noyt des ghelike
pape noch phariseen
gramarine noch meester engheen
en spraken nie ghelijc desen
nochtan soe duncti ons wesen
cume out van vijf iaren
die phariseen oec twaren
seiden dat si nie kint
en vernamen dus ghesint
ihesus antwerde mettien
v wondert sere van dien
dat ic weten soude v gheboert
ende vwen steerfdach voert
nu hoert wonders vele meer
dan ic nu seide eer
abrahame dien ghi algader
segt dat es v vader
dien sprakic ende sach
ende noch doe op desen dach
doe warensi alle soe veruert
dat si nemmeer te hem wert
spreken en dorsten een wort
doen sprak jhesus vort
ic hebbe hier gheweest onder v
metten kindren tote nv
ende hebbe v gheseeght ouer al
dat die wise verstaen sal
op dat hi wel es bedacht
des ghi niet en hebt gheacht
salech selen wesen si
die te tide ghelouen ane mi
eecht quam weder alsic las
dese groete meester zacharias
ende sprac te iosephe aldus
noch radic dattu ihesus
ter scolen willes keren
dat hi sine boeke moghe leren
ende daer vut spreken ende wisen
soe machmen sine leren prisen
salmen proeuen eneghe dinghen
men moet vten boeke bringhen
maer hi nemet al in sijn hoeft
daeromme soe en gheloeft
gheen vroet man dat hi sprect
dits die dinc die hem ghebrect
wildi tkint gheuen mi
ic salne den ouden leui
beuelen op sijn ere
datti hem lettren kinnen lere
met goedertiernheiden
ioseph ende maria seiden
dat het wel ware hore wille
ihesus sweech al stille
ende es met hem ghegaen
leuj nam dat kint zaen
ende woude hem doen zegghen a
ihesus en sprac niet na
echt hijt hem zegghen hiet
ende ihesus en antwerde niet
leui hadde in sine hant
ene roede ende sloecher thant
ihesum mede op sijn hoet
ihesus sprac dits wonder groet
sech waeromme slaestu mi
in waerheiden zegghic di
dat hi diemen hier sleet
wiser es ende meer weet
dan hi es diene hier sloech
hi mochte van hem leeren gnoech
ic segghe dat si alle sijn blint
die anders en weten twint
te segghene den volke voert
dan si hebben ghehoert
die sijn no min no meer
dan een clinkende eer
dat gheenen sin en heft
noch geene verstannesse en gheft
dat ic segghe groet ende smal
nemic vut mi seluen al
in soect in gheenen bouc
noch oec in andren hoec
op zacharien sach hi doe
ende sprac hem aldus toe
meester ghi wet wel ende versint
datmen die lettren onderkint
vander ierster die alpha heet
tote tau daer dabce vte gheet
dat dat doet ende niet el
dan donghelike maecsel
ende donghelike namen mede
dese maken donderschedechede
nu segt mi tierst wat tav
bediedt dan salic v
segghen wat si alpha
doen sprac ihesus daer na
die tau niene can versinnen
hoe soudi alpha bekinnen
o ghi ypocriten
wat moeghdi den volke verwiten
ghi wilt leren den lieden
ghine cont alpha niet bedieden
condi alpha bedieden mi
ic segghe v wat betha si
doen vraeghi die bediedinghe
van elker lettren zonderlinghe
ende nieman en sprac een woert
doen sprac ihesus voert
segt ghi meestre vander wet
diet al met rechte wet
die a waeromme heeft si
drie hoeke ende waerbi
es si op dside ghebroeken
ende onder al ontploken
die meester was te barenteert
ende al vut den kere ghekeert
recht oft hi ontsint ware
doen riep hi al openbare
here vader van hemelrike
wie hoerde ie des ghelike
dit en soude gheen mensche wesen
wat moedere droech desen
oft wat borste soech hi
inne weet wat met hem si
ic wilne scuwen tallen daghen
inne can sine woert niet verdraghen
soe benic versaeght van sinne
dese wijsheit heeft nieman inne
hine hebbe gode binnen
met rechte soudic ontsinnen
dat ic mi hebbe in mijn leuen
enen kinde dscerne ghegheuen
ic wanet mijn jonghere hadde ghesijn
ende hi es die meester mijn
wat salic segghen voert
hi sprect so subtile woert
dat ics niet verstaen en can
hier verwinnet tkint den man
mijn const en es twijnt
ieghen dat can dit kint
noch alle const van ertrike
ic wane dat sekerlike
dat hi god si ofte dat
dinghel sprect in sijn vat
wie hi es en canic ghesien
ocht wat mids hem sal ghescien
doen ihesus al dese woert
van desen meester hadde ghehoert
vande ende ten beghinne
sprac hi met enen bliden sinne
die nv ondrachtech wesen
selen drachtech sijn na desen
blinde selen sien zaen
crople zelen rechte gaen
doede zelen op staen
daerme zelen rijcheit ontfaen
ende elc sal sonder waen
in hem seluen ghestaen
want ets wortle delc leuentheit
ende der euweleker suetecheit
doen dat salighe kint ihesus
dit hadde ghesproken dus
worden daer ter seluer stont
some zieke liede ghesont
ende doe en dorstensi vort ane
hem nemmeer spreken ane
onlanghe soe voeren hier na
woenen joseph ende maria
te nazareth in die stede
ende ihesus voer mede
op enen zaterdach gheuel
dat vele kindere hadden spel
op enen solre in een huis
daer mede speelde ihesus
daer si dus speelden ouer een
gheuiel dat der kinder een
en ander vanden zolder stac
soe dat viel ende den hals brac
ende bleef doet op die stat
vaeder ende moeder vernamen dat
ende liepen te iosephe ende te marien
ende begonsten ihesuse betien
dat hi hoer kint hadde doet
ende maecten die claghe groet
ihesus die sweech al stille
ende liet hen zegghen horen wille
alse maria dit hoert
es si ghestreken voert
op dien solre daer ihesus stoet
lieue kint sprac si maect mi vroet
hebs du dese dinc ghedaen
ihesus es neder ghegaen
tote kinde daert lach
daert alt volc toe sagh
met sinen name noemde hijt do
ende riep lude zeno
sprec vollec jeghen mi
here sprac tkint wat ghebiedi
wasict die di neder stiet
here sprac tkint neenghi niet
doe wonderes papen ende leeken
die anescouden dit teken
ende dancten gode van dien
dat si dit wonder hadden ghesien
hier na voerensi do
wonen in jherico
ende jhesus hadde vi iaer
doe sendene sijn moeder daer
om borne met enen stoepe
met anderen kinderen te hoepe
ende alsi borne hadden ghenomen
ende thuis wert souden comen
quam een kint dat soe stac
jhesus stoep dat hi brac
entie borne storte neder
ihesus sciep doen op weder
dien borne in sijn mantelkijn
ende drochghene der moeder sijn
doen wart si wel gheware das
dat sbors meer no min en was
dan in den stoep te gane plach
alse maria dit wonder sach
ende andere wondere die hi wrachte
sette sijt al in hore ghedachte
ende onthilt in horen moet
alse die wijs was ende vroet
hier na soe gheuiel dat
ihesus ghinc vter stat
ende brachte tarwe in sijn hant
ende sayese daer opt lant
si ghinc scone in haren was
doe die tarwe rijp was
ende in ghedaen altemale
wasser hondert mudde wale
die deilde hise groet ende smal
sinen vrienden ouer al
het gaet een wech vte iherico
rechte tier iordanen to
die woeste was ende fel
dattie kindre van israel
wilen dore leden
metter arken doen si streden
ieghen die philisten
daer si langhe ieghen twisten
desen wech hebbic verstaen
es ihesus rechte vut ghegaen
tote dier iordanen toe
viij iaer was hi out doe
bider iordanen alsoe ic las
anden wech ene haghedocht was
daer in lach ene leuwinne
die haere ionghe daer inne
gheworpen hadde ende voedde mede
alsoe dat te dier stede
niemen zeker en dorste gaen
ihesus heft dat verstaen
dat daer volc was in groten vaer
om dat die leuwinne was daer
in die haghedocht streec hi doe
daert al tfolc sach toe
alse die leuwe hebben vernomen
ihesum daer binnen comen
sijn si hem gheronnen ieghen
ende hebben hem thoeft gheneghen
ihesus ghinc daer zitten neder
doe liepen voert ende weder
die ionghe met goeder moeten
omtrent ihesus christus voeten
ende speelden met hem herde sere
alsic wijs dits onse here
dandre leuwe die waren groet
hilden nederwert hare hoet
ende loefden gode vtermaten
met vriendeliken ghelaten
dfolc dat verre was ghestaen
ende ihesum hadde sien in gaen
waende dat hi verbeten ware
doen seidensi openbare
en hadde dese in sinen stonden
niet ghedaen groete zonden
hine hadde sijn ionghe leuen
den leuwen dus niet ghegheuen
dit sijn alte vremde zaken
binnen dien dat si dus spraken
quam ihesus in corter stont
daer vte gaende al ghesont
ende vore hem soe quamen
die leuwe alle te samen
ia die oude metten ionghen
die wolpene speelden ende spronghen
vore jhesus voete met feesten groet
doude hilden neder thoet
ende ghinghen vore ghetoghenlike
ende neghen hem oetmoedelike
tfolc dat was sere vervaert
ende sach van verren daerwaert
ende en dorste niet comen naer
doen riep onse here openbaer
tote volke dat daer vloe
besiet dese beesten hoe
vele si beter sijn dan ghi
horen here kinnensi
ende louen ende eren als ghi siet
maer ghi en kint mi niet
die ghemaect sijt ghelike
gods beelde van hemelrike
doen soe deilde ihesus sciere
in tween siden die riuiere
beide ter rechter ende ter slinker hant
ende ihesus leet te hant
metten leuwen ten andren boerde
ende seide daert al tfolc hoerde
gaet daer ghi niemene en deert
rechte ter steden wert
daer ghi iersten vte quaemt
doen ghi den wech herwert naemt
ic wille oec ende ghere
dat v gheen mensche en dere
vore dat ghi sijt gheraect
daer ghi ierstwerf vte traect
die leuwe vielen op hore knien
ende namen orlof mettien
niet met woerden maer met ghelaten
ende ghinghen henen horre straten
ende ihesus keerde metter vaert
weder te sire moeder waert
aldus verloeste ihesus dare
sijn volc vander leuwen vare
ioseph was een temmerman
van dinghen daermen lant mede wan
alse ploeghen eeghden spaeden
ende oec van bedde staeden
eens soe gheuiel hem dat
hi temmerde ene bedde stat
doe hiet ioseph die oude
dat hi een hout corten zoude
na een ander met ere zaghen
soe datsi ghelijc laghen
ihesus dede datmen hem hiet
maer hine mat thout niet
doent ghereet was al ghemeen
ende ment voeghden zoude an een
was daer een hout alsic las
dat niet lanc ghenoech en was
ioseph staect wt ende staect in
maer en halp meer no min
en conste emmer niet wel
ghereiken sinen stapel
hoe hijt stac ocht hoe hijt nam
doe wart joseph alluttel gram
als jhesus dat sach seide hi
gheeft thout metten ende mi
ende houdet metten anderen inde
ende laet ons trecken met gheninde
ocht wijt iet ghelinghen moghen
doen si thout aldus toghen
ghinc thout staen alsoe houde
in de lingde daert wesen soude
ioseph maecte dbedde voert
ende en vergat niet dat woert
noch worden ghebeden hier na
beide ioseph ende maria
datmen tkint sette ter scolen
also doudere hadden beuolen
doen leidensi tkint thant
ten besten meester die men vant
om dat hi hem soude gheuen voert
wijsheit die ter werelt hoert
die meester was een stuer man
ende ghinc den kinde hardelec an
ende woude hem doen segghen alpha
ihesus antwerde hem daer na
segt wat detha es mi
ic seggu wat alpha si
hieromme wart die meester gram
soe dat hi ene roede nam
ende sloech jhesum op thoet
ende thant viel die meester doet
ende jhesuc stoet op ter vaert
ende ghinc thuis tsiere moeder waert
ioseph vernam dese sake
ende was sere tonghemake
tote marien sprac hi aldus
ic duchte sere dat ihesus
derre dinghe soe vele sal pleghen
dat hi werden sal versleghen
van iemene in haestecheden
want vele volcs es onbescheden
maria sprac en onsiedu twint
die ghene diet heft ghesint
onder tfolc hier te dale
salne bescermen harde wale
echt baeden die ioedsche pertien
ane iosephe ende ane marien
datmen ihesum ter scolen kere
tenen meester diene lere
zuetelec ende ongheslaghen
ioseph ende maria ontsaghen
des volx gheroepe al in een
ende oec die phariseen
ende die papen die alle daghe
ouer ihesuse maecten claghe
om dat hi hem onderwonde
wijsheiden die hi vonde
den volke te leerne openbare
nochtan dat hi leec ware
ende dat hem niene hoerde toe
dkint leiddensi doe
vore enen anderen wisen man
wel wistensi nochtan
dat niemen daer toe en dochte
dat hi dit kint leren mochte
want hi in hem hadde algaeder
die wijsheit des ewechs vaeder
doen hi in die scole quam ghegaen
wart hi metten heyleghen gheest beuaen
den boec nam hi altehant
dien scoelmeeste vter hant
daer die wet in bescreuen was
die hi voert den clerken las
te lesene soe begonste hi daere
vore al tfolc openbare
niet vten boeke daer ic af seide
maer vter leuender godheide
ende vt dien gheeste zonder gront
sprac die benedide mont
recht oft ene beke diepe
vt ere fonteinen diepe
die altenen vol ware
alsoe openbaerdi dare
ende leerde den volke voert
des leuens gods woert
die meester viel op sine knien
ende anebedde ihesum van dien
dat hi sprac selke woerde
die noyt mensche tierst en hoerde
die mare brac vt in die stat
tierst dat ioseph vernam dat
wart hi harde sere veruaert
ende liep thant te ihesum waert
om dat hi anxt hadde groet
oec vandes meesters doet
doen die meester wart gheware
dat ioseph daer comen ware
riep hi lude alsine macht
ioseph ghi soudt hebben bracht
enen ionghere alsoe seiddi
ende hi es meester bouen mi
wie es hi in desen daghen
die sine woerde mochte ghedraghen
inne canse seker niet verstaen
doen was die scrifture voldaen
die ons dauid weten doet
waters es vol goeds vloet
want sine voreghereescap es alsoe
ioseph ende maria voeren doen
met horen kinde ihesum
woenen in capharnaum
dats op die zee om dat
hen dat volc was ghehat
om die wondre die christus wrachte
mids sire godliker crachte
doen ioseph maria ende ihesus
te capharnaum woenden aldus
was daer een poertre alsic las
die rike ende wel ghemint was
ende hiet alsoe ioseph hiet
die soe siec was dat hi versciet
ihesus hoerde op die straten
tfolc claghen vtermaten
ende maken groet mesbare
om dat dese ioseph doet ware
tote iosephe sprac hi dan
hoe quam dat ghi desen man
eer hi starf niene stoedt bi
hi es doch gheheeten als ghi
ende hadten doen ghenesen
ioseph sprac hoe mochte dat wesen
dat ne constic niet ghedoen
nemt den doec sprac ihesus doen
dien ghi hebt op vwe hoet
ende gaet ten man daer hi leeght doet
hi es noch opt bedde sijn
ende legtene op sijn anscijn
ende segt ihesus moet v
goede ghesonde gheven nv
hi sal ghesont op staen
ioseph es thant ghegaen
ende dede alsoe ihesus seide
ende alsoe saen zonder beide
stoet die man op ghesont
ende vraeghde ter seluer stont
wie dat tie ihesus ware
ende onlanghe hier nare
voerensi woenen ende ihesus mede
te bethleem in iosephs stede
in sijn huis ende in sijn goet
nu hoert voert wat ihesus doet
doen ioseph aldus bi hem
woende binen bethleem
hiet ioseph sinen ousten sone
iacob hiet de ghone
dat hi inden hof ghinghe daer vut
ende laese waermoes ende cruut
datmen sieden ende eten soude
iacob ghinc alsoe houde
inden hof daer dwaermoes stoet
ihesus volghdem opten voet
soe dats niene wiste maria
noch ioseph dat hi volghde na
doen iacob begonste lesen
waermoes quam met desen
ene slanghe vter erden thant
ende sloech iacoppe an sine hant
soe datsi hem thant ontstac
vanden venine datter in stac
ende dwee quam hem soe groet
dat hi waende bliuen doet
betterlike soe riep hi
ene slanghe heeft doet mi
ihesus liep hem thant toe
ende nammene metter hant doe
daer hi dwee in gheuoelde
ende die hant si vercoelde
ende iacop en hadde ghene noet
ende die slanghe lach daer doet
ioseph ende maria wisten niet
wat daer buten was ghesciet
maer doen si hadden ghehoert
iacops stemme ende sine woert
liepensi te hem met vare
dserpent vondensi doet dare
ende iacoppe ghesont die ghelike
mids ihesus christus visike
die al wee mach ghenesen
ghebenedijt moet hi wesen
dat latijn zeeght hier na
alse ioseph ende maria
met horen maghen tsamen
in ghemeenscap quamen
daermen at in enegher stede
was daer hoer zuster mede
diemen hiet maria cleophe
dus lasic no min no mee
ende oec harre zuster kindre
ende ander maeghde meerre ende mindre
ende daer en dorste niemen eten
eer dat ihesus was gheseten
spise handelen no broet sniden
noch zitten gaen vore dien tiden
dat ihesus christus comen was
ende hi die spise ouer las
met sinen heileghen monde
ende alst gheuiel op zelke stonde
dat hi merde nochtan
soe en begonste daer nieman
vore hi quam ende hijt
al hadde ghebenedijt
alshi sliep zeeght dat latijn
quam altoes soe claren scijn
omtrent hem ende soe ghedichte
dat wonder was van selken lichte
wies glorie ende ere
duren sal emmermere
hier nemt ihesus kintsheit inde
want icker nemmeer en vinde
alsoese transfereerde
ieronimus ende keerde
van ebreusche in latine tale
want hi beide conste wale
nv was christus twaren
comen tsinen xij iaren
daer die ewangelisten
die de waerheit best wisten
op beghinnen te scriuen
cristus leuen ende sijn bedriuen
dwelke leuen iacob van merlant
transfereerde met sire hant
vten boeke alsic versta
datmen heet scolastica
daer hijt set in dietsche tale
harde scoene ende harde wale
daer soe vendi christus leuen
in dietsche harde wel bescreuen
daeromme en willic die zaken
die iacob maecte niet vermaken
want hi thoeft es wildijt weten
van allen dietschen poeten
maer ihesus miraclen willic v
some vertrecken nu
ende metten cortsten ouerrinnen
soe ict best can versinnen
dewangelisten ghewaghen das
doe ihesus van xij jaren was
ende ioseph ende maria tsamen
met ihesum te iherusalem quamen
tote temple vander steden
om datsi daer zouden beden
op enen hoeghen feestedach
alsoe dioedscap doen plach
dat hi van sire moeder doen sciet
dat sijs noch ioseph en wisten niet
ende ghinc inden temple leren
ende ieghen die meestre disputeren
die meestre vander wet waren
die hi soe verwan twaren
dat si en wisten zegghen wat
hoer boeke en holpen niet en blat
hi brachte hen nuwe lere voert
die si noyt en hadden ghehoert
doe sprakensi mettien
dit wonder en was noyt ghesien
dat dese die ghene lettren en kint
dese wijsheit in hem vint
sijn moeder quammer toe ghegaen
si sprac kint wat heefstu ghedaen
wi hebben di ghesocht beidegaeder
sere bedroeft ic ende dijn vaeder
ihesus sprac ter moeder sijn
en wetti niet dat ic moet sijn
in dien dinghen spaede ende vroe
die minen vaeder hoeren toe
ihesus ghinc met sire moeder thuis
ende die meestre bleuen confuis
ghi hebt oec horen ghewaghen das
hoe hi die lazerse ghenas
hoe hi verloeste twaren
hen die beseten waren
ende gheboet den quaden gheesten dat
si thant rumen moesten tvat
die ghichteghe ende die crople met
ghenas hi oec al onghelet
met enen siene ofte woerde
daerdt dvolc sach ende hoerde
die blinde dedi zien
ende sonderlinghe dien
die blint was gheboren
doeue dedi hoeren
ghebenedijt moet hi sijn
vanden watre maecti wijn
ende broet vanden stene
xl daghe ghemene
ende xl nachte vasti dat
hi daer binnen niet en at
doede soe verwecti mede
ende sonderlinghe soe dede
hi miraclen scoene ende groet
ane lazarumme die doet
hadde gheweest viere daghe lanc
verwecte hi die lanc ende stanc
ende leefde sider langhe stont
weluerdech ende ghesont
doen oec baptiste ian
christum doepte dan
sachmen den heyleghen gheest claerlike
op hem in ere duuen ghelike
ende ene stemme sprac daer scoene
dese es mijn lieue sone
daer mi wel in heeft behaeght
aldus soe ghewaeght
die scrifture zonder wanc
wat holpe dat ict maecte lanc
alle sine werke ende sine woert
diemen van hem leest ende hoert
van sire gheboert tote sire doet
en sijn niet dan wondre groet
alsoe scriuen dewangelisten
die de waerheit niet en misten
die ij zaghen sijn leuen an
dat waren matheus ende ian
want si waren sine iongheren beide
ende zaghen al die waerheide
vandien dat si screuen meest
maer marcus ende lucas alsmen leest
en zaghen soe wel niet sijn leuen
nochtan hebbensijt bescreuen
soe ghelijc den anderen diet wel besiet
dat lettel discordert ofte niet
ende want ghi hoert alden dach
vten ewangelien doen ghewach
die dewanglisten scriuen
soe latic nu die achter bliuen
ende sal v maken memorie
van nichodemus hystorie
die hi bescrijft herde scoene
van christuse den godsone
nichodemus hadde des verdient
dat hi was heimelec vrient
ons heren ihesu christi
ende was hem gherne dicke bi
ende doen die ioeden christum vinghen
ende alle sine iongheren hem afghinghen
ghinc nichodemus emmer mede
voer elken man in elke stede
daermen christum leidde dan
want hi was een mechtech man
soe dat hi niet en ontsach
dioedscap daer bi soe sach
hi die dinghen bat doen
dan si die waren ghevloen
dese goede man nichodemus
beghint christus passie aldus
annas senna dathan ende cayphas
gamaliel leui ende iudas
alexander syrus ende neptalim
ende menech ander ioede met him
quamen alle vore pylaten
met moede groet vtermaten
ende wroechden christum alle tsamen
van vele archs ende blamen
si seiden wi kinnen dat hi
iosephs ende marien zone si
nochtan zeeght hi tgone
dat hi es die godsone
hi es coninc zeeght hi met
hi wilt breken der vaedre wet
want hi niene viert den zaterdach
dien dioedscap oyt te vierne plach
pylatus sprac na dit spreken
wat doet hi oft wat wilt hi breken
die ioeden antwerdden dan
onse wet hout dat nieman
tsaterdaeghs gainsen en sal
dese gainst hi al ouer al
crople blende entie crom gaen
lazerze ende metten viant beuaen
die gheneest hi opten zaterdach
alsmen des niet doen en mach
hi ne viertene vroech no spaede
en sijn dit niet quaede daede
pylatus sprac waer bi
dunct v dat dit quaet si
die ioeden seiden daer naer
hi es mesdaedech dats waer
want mids belsbuke sijds ghewes
die prince vanden duulen es
soe werpt hi die duule vut
sonder anders eneghe virtuut
ende sijn hem alle onderdaen
pylatus antwerde saen
die de dinc wel besiet
soe en est metten quaeden gheest niet
duule werpen vte
maer al bi gods virtute
die ioeden antwerden ende seiden
wi bidden uwer moghentheiden
dat ghine doet comen handelinghe
vore v int ghedinghe
ende dat ghine wilt hoeren an
pylatus riep te hem dan
enen bode die daer stoet bi
seghe ihesum sprac hi
ghetoghenlec ende met sinne
dat hi tons come hier inne
die bode ghinc vut thant
ende brachte ghedraghen in sijn hant
ene busle alsoe ic las
inne weet weder bies oft stroe was
hi neech ihesum met groeter werden
ende sprayde daer opter erden
die busle die hi brachte zaen
here sprac hi ghi selt gaen
hier op toten rechtre nu
hi beghert te sprekene v
doen die ioeden dit saghen
begonste hen quaellec behaghen
datmen dit dede ihesuse
doen riepensi op pylatuse
waeromme en daedine niet voert
eyschen hem diet toe behoert
maer doetene eyschen enen knecht
die crom en weet noch recht
pylatus vraechde den knecht zaen
waerbi hi dat hadde ghedaen
here sprac die knecht thant
doen ghi mi hadt ghesant
te iherusalem in die stat
saghic dat ihesus sat
op enen esel ghinder
ende dat debreusche kinder
risere droeghen allegaeder
die hadden scoene groene blaeder
ende ghinghen hem ieghen daer hi reet
selc spreidde oec sijn cleet
inden wech daer hi leet
si riepen alle ghereet
osanna hoeghste coninc vri
ghebenedijt si di
die comt inden name ons heren
dit daedensi hem daer teeren
daeromme woudic hem oec doen ere
vandien dat ic vermochte here
die ioeden riepen lude doe
ende spraken den bode dus toe
der ebreuscher kinder taele
die es ebreusch altemale
ende want ghi sijt een griex man
hoe verstoedi ebreusch dan
ic vraghes sprac hi thant
enen ioede diet mi ontbant
pylatus antwerde doe
wat riepensi ende hoe
here sprac die bode alsict versta
soe riepensi osanna
wat bediet osanna vraghic di
het diedt here salech maect mi
pylatus sprac ten ioeden voert
ghi hebt nu wel ghehoert
wat uwes selfs kinder riepen
wat wildi desen verdiepen
wat heeft hi dan mesdaen
doen sweghen die ioeden zaen
echt hiet pylatus zonder waen
den bode om ihesum gaen
dat hine comen daede houde
in wat manieren dat hi woude
die bode keerde weder omme
ende seide tote jhesumme
dat hi toten rechtre ghinghe
hi wouden spreken handelinghe
ihesus ghinc doen daer inne
mi dunct alsoe in minen sinne
dat daer liede stoeden ane
die elc hilden enen vane
daer een teken in stoet
dat peinsic in minen moet
datmen doen plach aldus
daer dinghen soude pylatus
doe ihesus vore die vanen leet
boghensi alle ghereet
ende neghen te ihesum waert
doe riep pylatus ghereet ter vaert
en mercti niet ghi heren
hoe dese tekene christum eren
daermense hout in die hant
die ioeden seiden thant
met onsen oeghen wi saghen
datsi die de tekene draghen
selve neghen ihesumme
pylatus iesch voert hieromme
die vaendraghers ende vraghden zaen
waeromme si dat hadden ghedaen
doen antwerdensi mettien
here wi sijn zeker vandien
onsculdech altemale
dat moeghdi weten herde wale
waertoe soude wi hem nighen
wi saghen hem seluen bighen
die tekene die wi hilden daer
pylatus sprac thant daer naer
ic segghu heren wat ghi doet
ghi selt kiesen dat dunct mi goet
xij starke manne nu
die ghi selue wilt onder v
die de tekene houden selen
ende ic sal hen beuelen
op hare hoeft af te slane
datsi en boghen neghenen vane
dit was altehant ghedaen
doen dedemen ihesuse vte gaen
daer hi te voren was ghestaen
ende weder in keeren zaen
alsoe was pylatus beheet
ende alshi vore die vanen leet
neghensi christum onsen here
alse te voren min no mere
pylatus wart versaeght doe
aldus sprac hi den ioeden toe
nu sidi doch seker das
datter knecht scout niet en was
dattie tekene christum neghen
die ioeden doen stille sweghen
thant soe sende hier na
pylatus wijf ver publica
tote pylaten enen bode
die seide datsi hem ontbode
dat hi hem clene no groet
en onderwonde van ihesus doet
hore ware soe vele in hoer droemen
pinen ende anxte van hem comen
doen dit die ioeden hoerden an
sprakensi te pylaten dan
wi seiden v wel dat hi
een ongherecht man si
desen droem en twiuelets twint
heeft hi uwen wiue in ghesint
mids des duuels macht
die hem dienen dach ende nacht
pylatus keerde hem omme
ende sprac tote ihesumme
waeromme en antwerdi niet
ghi hoert nu wel ende siet
wat ghetughen dat v
dese liede gheuen nu
ihesus antwerde met zoeten sinne
en haddensi gheen spreken inne
si en spraken niet tesen stonde
ende elc mach met sinen monde
spreken si quaet si goet
mer die quaet seeght hi mesdoet
doudere vanden ioeden spraken
wi hebben te hem wert gnoech zaken
dierste es wildijt hoeren
hi es in keefdoeme gheboren
dander hi es van bethleem
daermen die kinder om hem
voermaels al onthoefde
ende vanden liue roefde
dat derde es dat sijn moeder doe
met hem in egypten vloe
ende en dorste hore danne
ghetroesten te niemanne
doen stoeden daer andre ioeden bi
die voert torden ende seiden dat hi
van keefdoeme niene ware comen
want maria hadde ghenomen
met wette horen man
pylatus antwerdde dan
dien ouden ioeden zonder beiden
die ihesum keefkint seiden
het schijnt sprac hi openbaer
dat uwe woerde niene sijn waer
want uwes selfs liede tughen als ghi hoert
dat hi es van wettegher gheboert
annas ende cayphas spraken doe
met hoeghen moede pylatuse toe
alle tfolc roept dat hi
in keefdoeme gheboren si
ende dat hi es van valschen treken
ende dese die met hem spreken
sijn vernoiert allegader
want hoer moeder ende hoer vaeder
ende hoer vordren waren heidijn
al eest dat dese nv ioeden sijn
ende si willen nu echt verkeeren
mids des ihesus leeren
doe torden daer xij ioeden voert
der welker namen ghi hebt ghehoert
lazar jacob anchanius
samuel ysaac asterius
phineus crispus esras
agrippa annes ende iudas
dese spraken al ongheuiert
wi en sijn niet vernoyiert
wi sijn meerre ende minder
alle ioeden ende ioeden kinder
ende wi zegghen die waerhede
wi waren ter ieghenwordechede
daer ioseph troude marien
des sele wi ouer al lien
doen soe sprac pylatus
tote dien tweuelen aldus
nu besweric v bi
der seluer hulden die ghi
onsen here den keyser sculdech sijt
dat ghi mi die waerheit lijt
oft ihesus als ghi seidt te voren
van wetteghen bedde es gheboren
si seiden weder onghelet
wi liede hebben ene wet
dat wi niet en selen sweren
maer hen diet willen weren
doet sweren ofte neen
doet ons allen ghemeen
steruen en vindijt niet ter waerheden
die dinc alsoe als wise seiden
pylatus gheboet handelinghe
dat tfolc al vte ghinghe
sonder die tweleue dedi dare
bi hem bliuen in die vierscare
ende ihesum dedi vutwert gaen
toten xij sprac hi zaen
nu zegt mi bi wat dinghen
willensine ter doet bringhen
doe seidensi pylaten
si beniden vtermaten
dat hi tfolc tsaterdaghs gheneest
soe hoeric dan wel soe eest
om sine goede werke al bloet
dat si begheren sine doet
here sprakensi dats waer
wi zegghen v openbaer
die dinc maket al die werre
doe wart pylatus soe erre
doen hi verstoet dese dinc
dat hi vter vierscare ghinc
ende seide ten ioeden die daer stonden
ic hebbe nu gnoech orkonden
dat ic ghene mesdaet en can
venden in desen man
die ioeden antwerden tier stont
ende seiden pylaten in sinen mont
en wiste niet openbare
dat hi van quaeden daeden ware
wine haddenne niet gheleuert di
pylatus seide nu houtene ghi
ende doemtene na vwe wet
die ioeden al onghelet
antwerden pylatus danne
ons en staet te doedene niemanne
pylatus es weder ghegaen
in die vierscare ende dede zaen
ihesum te hem comen alleen
ende vraghde hem tusschen hem tween
du best der ioeden coninc
ihesus seide dese dinc
du seghs dese dinc vte di
oft andere seident di van mi
pylatus sprac alst hem bestiet
en benic dan een ioede niet
dijns selfs liede ende dine bisscoppe
hebben mi di gheleuert oppe
wat heftu dan mesdaen
ihesus antwerdde zaen
ende sprac aldus mijn rike
nes niet van desen ertrike
maer hadde dat rike mijn
van desen ertrike ghesijn
die ghene die te minen dienste staen
hadden dat wel wederstaen
dat ic en ware meer no min
den ioeden gheleuert alsic bin
nu en es waerlike
van hier niet mijn rike
pylatus sprac doe dese dinc
daeromme soe bestu coninc
ihesus antwerde nu
want ic coninc ben dat seghstu
noch sprac ihesus mettien
ic ben gheboren in dien
ende comen om dat ic al
der waerheit ghetughen sal
ende wie vander waerheit es
hoert mine stemme sijds ghewes
pylatus sprac wat es waerheit
ihesus heeft weder gheseit
wi zegghen de waerheit hire
maer in welkerhande mainiere
moet men van hen ghedoemt werden
die macht hebben opter erden
pylatus liet allene dare
ihesum in die vierscare
ende ghinc toten ioeden thant
ende seide dat hi en vant
in ihesum zake en ghene
die ioeden spraken ghemeene
hi seide hi mach den tempel breken
ende binnen drien daghen weder reken
wat temple sprac pylatus doen
den tempel die salomoen
maecte in xlvi iaren
vermat hi hem twaren
dat hine werpen mochte neder
ende in drien daghen maken weder
pylatus sprac na desen
ic wille onsculdech wesen
vanden bloede des gherechts mans
die ioeden riepen lude thans
sijn bloet meerre ende minder
bliue op ons ende op onse kinder
pylatus iesch alsoe houde
die leuiten entie oude
ende dat paepscap daer die dinc
van dier zaken meest ane ghinc
hi sprac heimelec ghi heren siet
dit en soudi doen niet
noch hier mede gaen voert
hine heues slijfs niet verboert
om dat hi tsaterdaeghs ghenas
den ghenen die tonghereke was
doen antwerdensi met enen rade
die den keyser scande daede
hi hadde verdient der doet
dese mesdaet es noch alsoe groet
hi heeft gode scande ghedaen
pylatus hiet den ioeden zaen
dat si ghinghen vter vierscare
ende iesch ihesum hem bat nare
wat soe salic sprac hi
nu moghen doen metti
doe antwerde ihesus
het es ghegheuen aldus
hoe eest ghegheuen sprac pylatus
doe seide ihesus christus
moyses entie propheten
hebben ouer lanc doen weten
mine passie ende mijn verrisen
alsoet die boeke noch wisen
doe dat die ioeden hoerden an
sprakensi te pylatuse dan
hoe wildi dat hi doe mere
scande gode onsen here
pylatus antwerde zaen
dunctu dat scande ghedaen
soe leidtene selue nu
tuwer synagoghen met v
ende doemtene na uwe wet
die ioeden seiden onghelet
onse wet hout soe wie
enen anderen mesdoet dat die
viertechvout betren moet
maer die ieghen gode mesdoet
datmen steinen sal dien
pylatus sprac mettien
sou houdtene ende doet hem al
dat uwe wet leren zal
pylatuse antwerdensi
datmenne cruce dat wille wi
pylatus sprac dat nes niet goet
doe sach hi opt folc dat daer stoet
ende zach daer vele liede wenen
hi sprac en es den ghemenen
volke niet lief ihesus doet
die ioeden spraken weder bloet
daeromme comen hier ionghe ende oude
om dat ihesus steruen zoude
pylatus sprac wats sine mesdaet
dat hem emmer te steruene staet
om dat hi zeeght sprakensi
dat hi godsone ende coninc si
nichodemus quam voert ghegaen
ende es vore den rechtre ghestaen
ende bat dat hi hoeren woude
een luttel dat hi zegghen zoude
pylatus sprac zeght an
nichodemus sprac ic zeght v dan
ic quam sprac hi al toten papen
ten ouderen vanden ioedscapen
entien leuiten twaren
die int synagoghe versaemt waren
ic seide ghi heren ghi doet quaet
dat ghi soe sere staet
om te bederuene desen mensche
die teekene doet van wensche
die soe scoene sijn ende soe goet
datse noyt mensche en dede noch en doet
laet hem bliuen in rasten
ende wilt merken ende tasten
eist dat hi met gode werct
sine teekene selen ghesterct
bliuen ende altoes staen
eest oec anders si zelen vergaen
want moyses was van gode ghesint
in egypten als ghi wel kint
ende dede teekene scoene
vore den coninc pharaoene
die hem god selue hiet doen
twee meestre waren daer doen
iamnes ende mambres als wi lesen
die tfolc daer plaghen te ghenesen
die oec daeden daer ter stede
some teekene die moyses dede
ende die egyptiene hilden dan
ouer gode dese ij man
ende want hoer teekene twaren
vter macht gods niet en waren
soe moestensi te nieute gaen
ende moyses moesten staen
hier bi soe raedic v dan
dat ghi rusten laet den man
want hine heeft cleene no groet
verdient enegher doet
die ioeden antwerden nu
du best oec sijn ionghere dat bestu
ende wercs al na sijn woert
nichodemus sprac nu hoert
es de rechtre sijn ionghere bi di
dat hine gherne hilde vri
ende verloeste vte vwer cracht
daer omme heeften des keysers macht
in dese werdecheit gheset
om dat hi elken sal doen wet
die ioeden worden erre doe
ende spraken nichodemum toe
als honde die op andere scieten
sire waerheit moetstu ghenieten
ende deel met hem hebben tsamen
nichodemus seide amen
dit ontfaic al ghereit
ghelijc dat ghijt hebt gheseit
doe seide en ioede die daer quam voert
rechtre maghic spreken en woert
die rechtre seide iadu
here seidi soe zegghic v
ic lach xxxviij iare
op mijn bedde van ziecten zware
ihesus quam eens al dare
ende ghenas openbare
beseten liede vele twaren
ende die anders oec ziec waren
doe droechmen metten bedde mi
tote ihesum ende hi
sprac te mi eer iet lanc
doe wech dijn bedde ende ganc
ende ic dede mijn bedde wech ter vaert
ende ghinc ghesont thuiswaert
die ioeden seiden te pylaten dan
her rechtre nu vraeght den man
op wat daghe dat hine ghenas
doe seide die man het was
saterdaeghs doe dit gheuel
her rechtre wi seident v wel
spraken die ioeden dat hi
den zaterdach niene houdt vri
entie duule dan vte coert
doe quam daer een ioede voert
her rechtre sprac hi nu wilt mi horen
blint soe wasic gheboren
ende daer ihesus liden zoude
riepic op hem alsoe houde
dauits zone wilt mijns ontfarmen
ende hi hoerde thant mijn carmen
ende leide op mijn oeghe sijn hant
ende doen zaghic altehant
een ander ioede tard oec voert
ende seide her rechtre nu hoert
ic was al crom dat ic soe was
met enen woerde hi mi ghenas
een ander sprac ten zeluen male
ic was lazers altemale
met enen woerde ghenas hi mi
een wijf stoet oec daer bi
diemen noemt veronica
lc was ziec sprac si hier na
vander bloetsocht xij iaer
doe quamic eens hem soe naer
dat ic eens sijn cleet taste
ende vordane haddic raste
mijns onghemaecs ende was ghenesen
die ioeden spraken wi lesen
in onse wet al ouer al
dat gheen wijf tughen en sal
doen riepen daer int ghemeen
vele liede ouer een
hi es prophete en gherecht man
die scoene teekene doen can
dien de viande sijn onderdaen
toten papen sprakensi zaen
waeromme en ghebiedi niet aldus
den boesen gheesten als ihesus
some seidensi mede
hoe ihesus opstaen dede
lazarum ende sijn leuen gaf
daer menech ioede stoet omt graf
pylatus wart thant veruaert
doen sprac hi dus ten ioeden waert
waerbi wildi ghi ioeden
dit onnoesel bloet doeden
doe dede pylatus te heme
comen den zeluen nichodeme
ende die xij die ghi
voren horet zegghen mi
die ghetuight hadden openbare
dat christus gheen keefskint en ware
gheraedt mi sprac hi des biddic v
wat ic hier met mach doen nu
want ic duchte in minen waen
dat tfolc elc andren mach verslaen
wine wetens spraken die ioeden doe
ghewerds hen diet bringhen toe
doe soe sprac pylatus twaren
tote al dien ioeden die daer waren
het heeft een zede gheweest tote nu
datmen plach te latene v
enen gheuanghenen alst paeschdach was
ic hebbe enen heet barrabas
die van manslachte as gheuaen
ende want ic niet en can verstaen
dat ihesus cleine ofte groet
verdient heeft der doet
wien willic v dan quite laten
doen riepensi tote pylaten
doet ons wech desen man
ende laet ons quite barraban
wat doe ic doe sprac pylatus
met ihesum diemen heet christus
si spraken met ere druist
hi zal wesen ghecruist
voert oec seidensi
eest dat ghine laet vri
soe en sidi niet skeysers vrient
hine heues oec niet verdient
want hi seide openbare
dat hi godsone ende coninc ware
lichte begherdi oec dat hi
onder den keyser een coninc si
pylatus wart thant erre
altoes sprac hi maecti werre
soe daeden vwe vordren ende parlement
dat ter waerheit wel es bekent
ende ghi waert oyt quaet ende fel
den ghenen die v daeden wel
wie dede ons wel sprakensi
vwe here v god sprac hi
die vwe vorders verloeste scoene
vter macht van pharaoene
doe si verdruct waren swaer
vte egypten leiddise daer
ende dore die zee ghemeen
dathen dwater niene ghereen
in die woestine voeddise met
met manna ende met voglen vet
ende drinkese met watre mede
dat hi vten steene springhen dede
de wet hi hen daer toe gaf
nochtan ghinghen si hem af
ende en kindens groet noch half
maer anebeedden een calf
datsi van ere ghieten daeden
hoers selfs gode in smaden
doen hoer god dit wreken woude
verbadse moyses alsoe houde
dit soe wetti alle wel
nu haetti oec ende sijt fel
ihesum vwen coninc
pylatus staet op met derre dinc
ende woude vter vierscaren gaen
doe riepen die ioeden zaen
wi ghien dat die keyser coninc es
niet ihesus des sijt ghewes
doen herodes quam te voren
dat een coninc ware gheboren
alsoet hem te voren brochten
iij coninghe diene sochten
dedine soeken alsoe houde
om dat hine doeden woude
ioseph sijn vaeder nammene thant
ende voerdenne in egypten lant
doen dede herodes twaren
die kindere van ij iaren
doeden of daer beneden
in bethleem der steden
doen pylatus dit verstoet
wart hi versaeght in sinen moet
toten ioeden sprac hi mettien
es hi dit die ghene dien
herodes sochte zegghet mi
si antwerden dit selue es hi
pylatus wart noch meer veruaert
sine hande dwoech hi ter vaert
hi sprac vore tfolc dat daer stoet
ic en wille des gherechts mans bloet
scout hebben noch mesdaet
dat siedi wel die hier staet
doe riepen die ioeden ghinder
sijn bloet si op ons ende op ons kinder
doe dede pylatus zonder beiden
ihesum vore hem leiden
daer hi in sine dingbanc zat
tote ihesum sprac hi dat
ic sal di gheselen doen na tstatuut
dat doude princen gauen vut
want dijns selfs gheslachte heft di
ouer sculdech gheproeft mi
dit was thant ghedaen
doen soe hiet pylatus zaen
ihesum ane enen cruce slaen
daer soe sachmen ihesum gaen
vter vierscare tsire passien waert
met tween dieuen ghescaert
daer hi tusschen hen beiden was
deen hiet gysmas ende dander gesmas
dus ghinc hi met desen conuente
toter stede van dien tormente
daer daedense hem vut sine cleeder
ende bonden hem omme weder
een linen cleet ende hebben hem met
ene dorne croene opt hoeft gheset
ane dat cruce hinc hi daer
tusschen ij dieue dat es waer
ter rechter zide hinc gysmas
ende ter slinkere gesmas
ihesus sprac vaeder en wrect dit niet
en weet niet wat het doet dit diet
sine cleedere soe deildensi
tfolc dat daer stoet bi
bespottenne dat es waer
der papen princen die daer
stoeden entie ouderen mede
spraken onder hen ter stede
ander liede maecte hi ghesont
ghenese hem seluen teser stont
es hi godsone soe ga af
als hi selue te verstaene gaf
riddren stoeden daer alsoe wel
die oec met hem maecten spel
si mingden galle ende asijn
ende settent ane den mont sijn
ende boden hem drinken alsoe
ende spraken hem aldus toe
es dattu der ioeden coninc sijs
verloes di zeluen wantus lijs
longius ondede met groten ghere
ihesus zide met enen spere
daer bloet ende water vut ran
pylatus dede scriuen dan
ant cruce daer hi ane hinc
dits ihesus der ioeden coninc
in ebreusch in griex ende in latijn
moeste dit daer ghescreuen sijn
doen seide deen dief gesmas
die ter slinker ziden ghehanghen was
eest dattu christus best soe
verloese di ende ons daer toe
doen sijn gheselle dat hoerde
scout hine van dien woerde
en onsiestu sprac hi gode niet
die hier staes in dit verdriet
wi hebben te rechte loen ontfaen
van dat wi hier hebben ghedaen
dese en dede noyt quaetheide
doe sprac hi noch ende seide
here ghedinct mijns tier tijt
als ghi in uwen rike sijt
ihesus sprac du sout dat zegghic di
heden int paradijs sijn met mi
doen wardt donker in die werelt wijt
het was omtrent sexte tijt
ende bleef oec donker alsoe
toter hoegher noenen toe
des tempels zeil daer ter stede
scoerde in tween sticken mede
met dien soe riep ihesus
met groter stemmen aldus
vaeder inden handen dijn
soe beuelic den gheest mijn
ende thant doen hi dat seide
gaf hi den gheest zonder beide
doen centurio hadde ghesien
dese wondre daer ghescien
dancte hi gode ende sprac dan
seker dit was en gherecht man
ende dat volc dat daer stoet
wart versaeght in sinen moet
ende clopten vor hore herten doe
ende keerden thuiswert alsoe
centurio thant vertrac voert
wat hi ghesien hadde ende ghehoert
doen pylatus dit verstoet
wart hi soe droeue in sinen moet
dat hi in dien daghe om dat
noyt en dranc noch en at
die ioeden dedi tote hem comen
hebdi sprac hi vernomen
die dinghe die daer sijn ghesciet
si seiden daer an gheleeght niet
het was eclyps der zonnen maer
alsoe si pleeght op zelc iaer
ihesus vriende stoeden daer
van verren ende zaghen naer
ende wiue die hem volgheden na
vten lande van galilea
ende scouweden ihesus van verren ane
met meneghen groten trane
thant quam en man hier na
van arismathya
dats ene stat inder ioeden lant
dese man hi was bekant
een goet man ende en gherecht
ende en hadde niet mede gheplecht
noch gheuolght lude no stille
der ioeden wroeghen noch haren wille
maer hi was salechlike
verbeidende gods rike
ioseph was sine name
hi verbat ihesus lichame
pylaten diene hem gherne gaf
den lichame dedi doen af
ende wantene in een suuer cleet
ende leidene in sijn graf ghereet
int welke dat vore dien dach
noyt ander mensche in en lach
doen die ioeden vernamen dat
ioseph den lichame verbat
ende ten graue hadde ghedaen
ghinghensi thant na hem staen
ende na die xij die te voren
ihesum in wette seiden gheboren
ende na nichodemum daer toe
ende na dandre die doe
hadden vor pylatus oeghen
ihesus goede werke vertoghen
alsoe ghi vore hebt ghehoert
ende en dorsten niet comen voert
doen si hen alle borghen dus
toende hem allene nichodemus
want hi was der ioeden vorste
die ioeden vraghden hoe hi dorste
in die synagoghe comen bidi
hi hadde gheweest volghere christi
ende des hi ghenieten zal
des moetstu ghenieten al
in dander werelt te samen
doen sprac hi amen amen amen
ioseph quam oec voert doe
ende sprac dien papen aldus toe
waerbi stoerdi v om dat
ic ihesus lichame verbat
dats waer ic dedene af
ende leidene in mijns selfs graf
ghewonden in en cleet reene
ende decte tgraf met enen stene
ioseph wart thant gheuaen
ende in vaste hoede ghedaen
ende si seiden hem openbare
dat hi niet werdech en ware
dat menne grauen zoude in derde
maer in sire groter onwerde
soudemen sijn vleesch na sijn leuen
den beesten ende den voglen gheuen
doe sprac ioseph mettien
dits ghelikenesse vandien
dat hem golyas verwaende
ende dauite doeden waende
dien god halp in der noet
die prophete zeeght al bloet
gheeft mi op die zake
ic sal selue doen die wrake
doen wart pylatus meer vervaert
ende dwoech sijn hande ter vaert
ende sprac met inneghen moede
ic ben onsculdech van sinen bloede
alsoe ic te voren dede verstaen
doen antwerdet di mi saen
sijn bloet si meerre ende minder
op ons ende op onse kinder
ende ic vruchte dat goeds gramheit
comen sal als ghi hebt gheseit
ende swaerlec op v sal wesen
ioseph wart met desen
in ene starke camere ghedaen
daer hi inne was gheuaen
daer enghene veinstre ane en was
ende annas ende cayphas
versloeghen vaste die dore
ende lietender goede hoede vore
ende alsoe soudi ligghen daere
tote dat zaterdach leden ware
na den zaterdach quamen
alle die papen te samen
die leuiten ende ander ioeden
om datmen iosephe zoude doeden
ende datmen daer visieren woude
wat doede hi steruen zoude
doen die raet ghegadert was
hieten annas ende cayphas
datmen iosephe brachte voert
hoer ghebod was saen ghehoert
men ontsloet die dore thant
diemen wel besloten vant
soe dat hare en lette niet
maer iosephe en vant men niet
doen dat die ioeden vernamen
die daer alle stoeden tsamen
warensi sere te barenteert
ende van wondre al ontkeert
daersi aldus in wondre staen
comt en ridder in ghegaen
die en hadde ghewest daer af
die hoedden ons heren graf
ende brachte hen nuwe mare
ghi heren sprac hi hoerter nare
ic sal v zegghen nuwe dinghe
het quam ene groete erdbeuinghe
daer wi bi den graue laghen
den inghel gods dat wi saghen
den steen af doen alleene
ende hi ghinc sitten opten steene
sijn anscouwen sonder waen
was als ene blixeme ghedaen
sine cleedre wit als en snee
van vare was ons soe wee
dat wi als doede laghen daer
doen hoerde wi den inghel openbaer
ieghen die vrouwen spreken
die daer ten graue quamen ghestreken
hi seide en duchtu niet ic weet wel
dat ghi ihesum soect ende niemen el
die ghecruist es hi es op verstaen
ende vore in galilea ghegaen
alsoe hi te voren seide
siet hier de stat daermenne in leide
hi nes hier niet dat ghijt wet
nu gaet henen onghelet
ende zeght sinen iongheren dat hi
vten graue verresen si
ende es te galilea waert
die ioeden worden meer veruaert
doen si hoerden dese tale
ende daeden thant altemale
die riddren vor hen comen
die ware ten graue hadden ghenomen
si vraechden hen openbaer
ieghen wat vrouwen sprac dinghel daer
ende waeromme en greepdise an
die riddren antwerden dan
om dat wi alse doede laghen
doen wi gods inghel saghen
soe sere ware wi ontdaen
hoe soudewise dan gheuaen
die ioeden spraken bi onsen here
wine gheloeuens v min no mere
die riddren antwerden doen
ghi hebt hem meerre wondre sien doen
die ghi en ghelouet niet
hoe souddi ons gheloeuen iet
maer wet dat hi leeft zonder waen
dien ghi ane dcruce daedt slaen
ende wi horen hier altehant
van iosephe dien ghi metter hant
vinght om dat hi ihesum was hout
dat ghine leidt in vwe behout
ende versloeght vaste die dore
ende leidter uwe hoeders vore
ende als ghi weder quaemt ter doren
haddi iosephe verloren
levert iosephe uwen gast
dien ghi in die camere sloet soe vast
wi selen v leueren ihesumme
dien wi hoedden in sine tumme
die ioeden seiden nu besiet
iosephe en sele wi leuren niet
hi es in arismathia
ende ihesus es in galilea
spraken die riddren doe
alsoe dinghel sprac den vrouwen toe
doe die princen vanden papen
ende doudere vanden ioedscapen
hoerden dese zelsene mare
warensi in groten vare
ende maecten enen heimeliken raet
si seiden het ware ons quaet
dat de mare van deser zake
onder tfolc vte brake
want tfolc zoude met allen
te ihesum loepen ende ane hem vallen
ende soe bleue wi ondeert
doe wart hoer raet alsoe ghekeert
datmen hen die hoedden tgraf
herde vele ghels gaf
om dat si maken zouden mare
dat hen ihesus lichame ware
ghestolen inden nacht diep
doe tgheselscap lach ende sliep
ende al waert dat soe quame
dat pylatus dit vername
si soudent wel alsoe bedriuen
datsi onghemoyt zouden bliuen
die riddren namen tgheniet
ende seiden alsoe men hen hiet
maer die wareghe mare
was horen worden contrare
die rechte waerheit groet ende smal
brac vte al ouer al
twee papen soe quamen daer na
die hieten phineas ende oda
die ghebiederen waren vander wet
ende aggeus die leuite met
dese iij liede quamen
vut galilea te samen
in iherusalem ter synagoghen
ende seiden vore der papen oghen
den seluen ihesum dien ghi
crucet dien saghen wi
opten berch van oliueten
daer hi selue was gheseten
met sinen xi jongheren
ende sprac aldus te hen
gaet ouer al in ertrike
ende predect den volke ghemeenlike
ende doept in de name tsvaeder
tsoens ende des heylechs gheests te gaeder
die ghedoept es ende gheloeuen sal
sal behouden bliuen al
hier na saghe wine twaren
opwaert inden hemel varen
doen die vorste vanden papen
ende doudere vanden ioedscapen
dese mare hadden verstaen
seidensi den drien zaen
hout der weg ghebode
ende lijt der waerheit vore gode
van deser selsender dinghe
die drie seiden handelinghe
sijt des seker ende ghewes
leeft die here die god es
abrahaams ysaacs ende iacobs mede
soe hebbe wi v die waerhede
gheseeght in zekeren worden
doen die ioeden dat hoerden
daedensi sweren onghelet
op den boec van gods wet
datsi hier af nemmer wort
en souden vertrecken voert
ende gauen hen na datte
vele van horen scatte
ende hebbense thant na dat
vte iherusalem der stat
met drien boden ghesant
die elken leidde in sijn hant
om datsi daer bi zouden
ieghen niemene tale houden
hier na zaen soe quamen
die ioeden alle tsamen
ende beweenden dese mare
ende maecten iammerlec mesbare
si spraken onder hen lieden
wat mach dit wonder dieden
dat wi in israel nu sien
oft wat salder na ghescien
annas ende cayphas twaren
die vorste der papen waren
wouden dandre troesten doe
ende spraken hen aldus toe
souden wi soe dwaes wesen
dat wi gheloeuen zouden desen
die hoedden ihesus graf
si ghinghen hoers words af
om dat wi hen gauen ghichte
sine iongheren gauen hen oec lichte
ghelt om te makene mare
dat ihesus verresen ware
ende den lichamen stelen zouden
draghen dan daer si wouden
men sal oec niet dat wet wale
gheloeuen vremder liede tale
die comen van hier ende van daer
want ghi siet openbaer
dat wise om ghelt ghecreghen
datsi hore mare versweghen
set v te rasten van desen
die dinc sal lichte anders wesen
doen stoet op nichodemus
ende sprac toten ioeden aldus
ghi hoeret wel die zaken
die de drie manne spraken
alse dat ihesus verresen ware
ende datsine zaghen openbare
bi sinen iongheren gheseten
op den berch van oliueten
ende dat hi daer ter vaert
op voer te hemele waert
ende dat hise predeken ende doepen hiet
nu merct wel ende besiet
v boeke ghewaghen das
doen verloren wart helyas
dat die liede seiden meest
datten ghegrepen hadde en gheest
ende hadden ghevuert dat mocht sijn wel
int gheberchte van israel
der propheten kinder
ghinghene zoeken ghinder
maer sine mochtens niet vinden
dochtu goet men soude daer sinden
goede liede diene sochten
waert dat sine vinden mochten
soe ware wi zeker van desen
dat hi ware verresen
soe soudewi dan met allen
in penitentien vallen
ende in rechter boeten staen
van dat an hem es mesdaen
dese raet dochte hen allen goet
si sendden wech metter spoet
die ihesum sochten als men hen hiet
ende sine constens vinden niet
si keerden weder omme
ende seiden jhesumme
en vinden wi niet was mach ghescien
maer josephe hebben wi ghesien
tarismathia inde poert
dien ghi wt uwen slote verloert
doen ghemeinlec dat paepscap
ende al tfolc vander joedscap
ane hoerden dese boetscap
haddensi groete blisscap
dat si josephe hadden vonden
ende jhesum niet vinden en conden
si quamen tsamen ende ondersochten
hoe dat si josephe mochten
ghewinnen tote hen
doe droech hen alsoe die sen
datsi hem letteren senden goet
daer dus in ghescreuen stoet
goeds vrede met di si
ende met hen allen die di sijn bi
wi hebben mesdaen dat kinnen wi
beide in gode ende in di
wilt ghewerdeghen dat ghi
tote ons comt seker ende vri
wi kennen wel dat die raet
die wi op di hadden was quaet
daerbi halp di gods ghenade
vte onsen bosen raede
vrede si met di josep here
die werdech best alder ere
hen vij namensi twaren
die josephs beste vrient waren
dat paepscap seide hen dat
als ghi comt tier stat
daer ghi joseph vint gruetten dan
ende sprect hem goedertierlijc an
want hi heft v allen lief
ende dan gheeft hem desen brief
doen si dus te samen
vore josephe quamen
gruetten sine altehant
ende gauen hem dien brief inde hant
ende alse hine hadde ghelesen
sprac hi gheloeft moet god wesen
die mi verloeste metter spoet
datsi niene storten mijn bloet
mettien custehise zaen
ende heefse in sijn huis ontfaen
des anders daeghs nam hi die vaert
met hen te iherusalem waert
doen hi naecte iherusalem
liep dat volc ieghen hem
ende riepen altegaeder
willecome ioseph vaeder
hi antwerde weder met desen
gods vrede moet met v allen wesen
si custenne ende nichodemus
ontfinckene eerlec in sijn huis
des daeghs dier naest was
quamen annas ende caphas
ende met hen nichodemus
ende seiden iosephe aldus
seght die waerheit gode van israel
des wi v vraghen soe doedi wel
wi sijn sere tonghemake daer af
dat ghi ihesum leidt int graf
ende om dat wi v doen
niene vonden int prisoen
daer ghi soe vaste in waert ghedaen
wi bidden v doet ons verstaen
hoet met v es vergaen
ende hoe dat ghi sijt ontgaen
ioseph antwerde doen ghi
svrindaeghs hadt ghevanghen mi
ende vaste ghedaen in vwe hachte
quam omtrent middernachte
ihesus vore mi staen doen
daer ic lach in mijn orisoen
ende des huis hoeke viere
worden op ghehauen sciere
hier af ic mi soe ververde
dat ic neder viel ter erde
doen nam hi mi metter hant
ende hief mi op altehant
ende goot mi waeter onder doeghen
ende ghinc mi thant staen droeghen
ende custe mi ende sprac mi an
ioseph wie benic ic seide dan
lieue here mi dunket das
dat ghi sijt helyas
helyas sprac hi en benic niet
ic ben ihesus dien ghi hier siet
wies lichame ghi daedt af
ende met uwen handen leidt int graf
here sprakic mettien
mochtic v graf dan sien
doe leidde hi mi zonder beide
ter seluer stat daer icken leide
ende toende daer mi thant
tcleet daer ickene in want
ende wisch des gheloeft
dien ic hem leide onder thoeft
ic sprac gheloeft si hi met eeren
die quam inden name ons heren
ende thant leiddehi mi daer na
te mijn huis tarismathia
doen kindic dat hi ihesus ware
thant anebeedickene dare
voert sprac hi tote mi
binnen xl daghen zegghic di
en soutu vten huise niet gaen
te minen iongheren ga ic zaen
doe dese mare ende dese worden
die papen entie ioeden hoerden
quam hen anxt an soe groet
datsi vielen alse doet
ter erden dansichte nederwaert
ende riepen alse volc veruaert
wat es des teekens bediet
dat hier nu es ghesciet
want wi kinden beidegaeder
ihesus moeder ende vaeder
dit wonder was nie ghehoert
doen tart een leuite voert
ic kinde sprac hi twaren
sine maghe die goede liede waren
ende gode sere ontsaghen
bedens ende vastens plaghen
ende gode van horre hauen
offrande ende aelmoesene gauen
oec es mi kinlec wel
doen menne brachte in den tempel
daerne die heyleghe symeon
ontfinc dat hi sprac doen
nu lach here na dijns selfs woert
dinen knecht in paise voert
want nu hebben die oeghen mijn
ane ghescout dijn anscijn
dattu bereides te voren
eer ie mensche wart gheboren
vanden kinde propheteerde hi met
siet dese es hier gheset
om dat hi sal doen in israel
meneghen vallen ende opstaen alsoe wel
doen sprac hi ter moeder weert
dore dine ziele sal gaen en swert
ende vele ander dinghe mede
propheteerdi daer ter stede
daermen wel bi merken mach
dat ane ihesuse vele ghelach
die ioeden seiden alle danne
sendi wi om die iij manne
die ons seiden tandren daghen
datsi ihesum sitten zaghen
opten berch van oliueten
ende laet ons die waerheit bat weten
doe dedemense comen zaen
ende heefse echt met eede beuaen
si seiden leeft god van israel
soe zaghen wi harde wel
dat hi met sinen iongheren sprac
ende thant daerna themele trac
doen sciet mense handelinghe
ende deedse zegghen zonderlinghe
ende si seiden als te voren
alse annas ende cayphas dit horen
sprakensi al onghelet
dat es houdende onse wet
dat alle orkonden zelen staen
die vut ij oft vut iij monden gaen
maer dits emmer wonder groet
dat ihesus die was doet
opghehaelt zoude wesen
ets waer wi lesen
dat enoch op ghehaelt was
entie prophete helyas
ende oec moyses lichte die heyleghe man
want men sijn graf niet vinden en can
dese waren doch ter seluer stont
datmense haelde al ghesont
maer ihesus die was gheuanghen
ende ane enen cruce ghehanghen
sine side met enen spere dorsteken
datter dbloet vut ran ghelijc ere beken
met dornen dorsteken sijn hoet
ende ant cruce hinc al doet
dat wi anescouden allegaeder
ende dien ioseph onse werde vaeder
metter hant int graf leide
alse hi selue zeeght ende seide
dat die zoude sijn verresen
dunct ons dmeeste wonder wesen
dat ie was in ertrike
men sach noyt des ghelike
ioseph stoet op doe
ende sprac annas ende cayphas toe
hi sprac wel soe mach v
van ihesum wonderen nu
dat hi leuende vten graue quam
ende daerna te hemele op clam
maer meer mach v wonderen des
dat hi niet alleene en es
vander doet op ghestaen
maer vele liede dats zonder waen
heeft hi doen verrisen met hem
die gaen ende staen in iherusalem
wi kenden alle meest symeoene
den heileghen pape in sinen doene
die ihesum in sine hande ontfinc
doemen ierst ten temple met hem ghinc
twee zonen haddi vorwaer
wi waren meest alle daer
daer si verscieden beide
ende daermense int graf leide
dese sijn leuende op ghestaen
hoer graue sietmen wide ontdaen
tesamen quamensi ghegaen
dat doe ic v vorwaer verstaen
in arismathia die stede
daer sijn si in hore ghebede
al stille datmens niet en hoert
ieghen niemene en sprekensi woert
mijn raet es dat wi daer treken
ende vriendelike ieghen hen spreken
moghenwise vor ons bringhen
si selen ons selsene dinghen
segghen des sijt ghewesse
van horre verrisenesse
dese raet dochte hen allen goet
daer trocken henen metter spoet
annas cayphas ioseph alsoe wel
nichodemus ende gamaliel
toten grauen sijn si ghegaen
die vondensi open staen
vandaer trockensi voert
tarismathia in die poert
daer hebbensise ghesien
in ghebede op hare knien
si gheboghen tote hen hoefschelike
ende custense werdelike
ende brachtense met hen ter vaert
ter stat van iherusalem waert
tote in die synagoghe doe
die doren sloetmen alle toe
gods wet brachtmen voert thant
ende leide tboec in hoer hant
ende beswoerense bi gode adonay
ende van israel dat si
an ihesum gheloefden clare
ende oft hi verresen ware
ende hoe dat mochte wesen
dat si dus waren verresen
alse karinus ende lucius
besworen waren aldus
beefden hen al hoer lede
sere suchtensi mede
ende sloeghen thant metter vaert
doeghen op te hemele waert
een cruce maectensi thant
op hoer tonghe metter hant
si spraken gheeft ons parkemint
wi selen v doen kekint
met scriuene in corter woert
dat wi ghesien hebben ende ghehoert
dat wart hen thant ghegheuen
doen zatensi neder ende screuen
elc van anderen zonderlinghe
ende seiden tierst dese dinghe
here ihesu christe die cons gheuen
den doeden opverstaen ende leuen
ghehinc nu den knechten dijn
die hier toe nu besworen sijn
datsi dine wondre moghen
desen volke voert vertoghen
dat dine godlike crachte
inder demster hillen wrachte
dattu ons te heelne beuales
doe du dine vrient daer hales
doen wi metter vaedre scaren
in dier swarter demsterheit waren
quam en groet licht ende en claer
op ons allen gheuallen daer
dat scoenre was ocht noch alsoe scoene
dan die zonne ane dien troene
doen verblijdden allegadre
die propheten entie vadre
adaem onse ierste vader seide
dits licht tsvaders der ewecheide
dat hi ons gheloefde te sinden
ende alle de ghenen dine minden
doe riep die prophete ysayas
doen ic op ertrike leuende was
propheteerdic van desen lichte
dat tsoens vader teere ghichte
mids sinen zone nu heeft ghesint
desen gheselscape dat hi mint
doen soe propheteerdic dat
tfolc dat inde demsterheit sat
dat scouwede licht harde groet
ende die woenden int rike der doet
hen wart en scoen licht gheboren
dit propheteerdic te voren
ende dit es dat selue licht
dat ons hier nu verlicht
doen waren wi alle in groter vrouden
vanden lichte dat wi daer scouden
doen quam daer symeon onse vader
ende seide sijt blide allegader
ic ontfinc bequame ende scoene
ihesum christum den gods sone
in mine arme zoete ende zachte
doe menne ionc ten temple brachte
die heileghe gheest mi doe leerde
dat ic van hem propheteerde
ende sprac aldus dese woert
nu lach here in rasten voert
dinen knecht want die oeghen mijn
hebben ane ghesien dijn anschijn
dattu bereet hads te voren
eer ie mensche wart gheboren
du best dlicht der liede dat weetic wel
ende blijscap dijns volx van israel
doen verblidden si noch meer
dan si ghedaen hadden eer
doe quam daer een toe ghegaen
recht als een ermite ghedaen
doe vraghden hem die vadre dare
ende die propheten wi hi ware
hi sprac ic ben ian de doepre
ihesus christus voreloepere
ic ben die stemme die vore hem liep
ende inder woestinen riep
doen ic hem op enen dach
tote mi wert comen zach
propheteerdic doen hi quam
nu siet hier dat gods lam
dat die zonden af doet
ic doeptene des sijt vroet
inde riuiere vander iordane
die heileghe gheest sprac hem daer ane
in ere duuen ghelike
ende seide openbaerlike
dits mijn zone die ic minne
daer ic mi behaeghde inne
dien soe willic dat ghi hoert
nu sijt blide alle voert
hi naect v hi es hier bi
die v allen zal maken vri
doe adaem hoerde ane
dat christus in die iordane
van ianne was ghedoept
wart hi noch meer verhopt
hi sprac al zonder lette
tote sinen zone sette
seth vertrec hie soe doestu wel
wat tote di sprac dinghel
doen ic di ten paradyse gaen dede
om olye der ontfarmechede
om datmen mine lede
bestriken zoude daer mede
doen ic van ziecten was so swaer
seth sprac vader ghi segt waer
doen ic vor die porte quam
sprac dinghel die mi vernam
du best om niet vut ghetiet
dijn vader en mach noch niet
der olyen hebben teser stont
diene sal maken ghesont
maer ouer vijf dusentech iaer
ende ouer vijf honder hier naer
soe zal op ertrike comen scoene
die hoeghe vraye gods sone
ende sal menscheit nemen ane
ende ghedoept sijn in die iordane
ende als hi daer ghedoept es
soe sal vte hem des sijt ghewes
olye vloien der ontfarmechede
daer hi gansen zal mede
al dat volc groet ende smal
dat ane hem gheloeuen zal
ende quite maken van allen zonden
ende dan in dien stonden
sal dijn vader werden ghesmeert
metter olyen die hi beghert
ende christus die godsone fijn
sal die selue olye sijn
die vut sire ontfarmecheit zal rinnen
op al die ghene diene minnen
ende die zal vwen vader
ende sine vriende algader
vut allen vernoye leiden
inder ewegher zalecheiden
doen die propheten ende die vadre
entie heileghen allegadre
dese hoeghe mare hoerden an
waren sijs al te blider dan
nv quam sathan die here groet
die prince es vander doet
ende sprac der hellen aldus ane
ghereedt v alse tontfane
den ghenen die seide openbare
dat hi christus die godsone ware
nochtan es hi mensche dats waer
want hi ieghen die doet hadde vaer
bi dien ic hoerden spreken bloet
mine ziele es seerech toter doet
hi heeft gheweest in alre wijs
onse groete aduersarijs
die ic lazers maecte ende crom
beseten ghichtech doef ende stom
ganste hi met enen worde
dit wonder men noyt en hoerde
desen hebbic ter doet bracht
hi comt hier zaen in onse macht
siet hoe ghine wilt ontfaen
hi heeft mi vele vernoys ghedaen
de helle antwerdde na desen
hoe soude dat moghen wesen
dat en puer mensche met sire machte
wederstaen zoude uwe crachte
en was noyt mensche op ertrike
soe mechtech soe vrome no soe rike
hine moestu sijn onderdaen
ende hier in onse prisoen gaen
daeromme soe duchtic mi
dattie godheit in hem si
ende comt hi hier sijt zeker dies
datter aneleeght onse groete verlies
ende daertoe dijn groet ongheual
datti ewelec bliuen sal
sathan antwerdde na dien
soudstu twiuelen oft ontsien
hem tontfane in dijn onthout
die di ende mi soe menechfout
ghecreet heeft ende ghestoert
ic hebbene gheprueft ende ghecoert
wet oec dat ict daer toe brachte
dat doude ioedsche gheslachte
al in roere wart ieghen hem
in die stat van iherusalem
een cruce ic ghereiden dede
daermen ane hinc sine lede
ende hande ende voete doresloech
en doeghde noyt mensche zelc ongheuoech
sijn side dedic met enen spere
ontwee steken dat was mijn ghere
hi en mach nu nemmeer spreken
sine herte es op dat breken
hi sal hier comen herde zaen
ende v ende mi sijn onderdaen
die helle antwerdde doe
du spraecs mi al soe toe
dat mi dese soude hebben ghenomen
zielen die hier waren comen
ende weder ten liue brachte
hier esser noch in mire hachte
die wilen dat selue deden
niet met crachte maer met beden
die si daeden des sijt ghewes
ane gode die almechtech es
hi verlozese van deser stede
met sire eyghenre moghenthede
maer mi wondert van desen ihesus
dat hi mi zoude aldus
zielen ontrecken vut mire macht
met sijns selfs eyghenre cracht
mochti iet sijn de ghene
die lazarumme allene
vut deser steden trac
met enen worde dat hi sprac
sonder iemene te roepene an
dit selue es hi sprac sathan
doen die helle dat hoerde
sprac si ten iersten woerde
ic beswere di bi der moghentheiden
die wi hebben onder ons beiden
dattune hier en brings niet
quame hi ons ware euel ghesciet
heeft di vergheten dat hi
lazarum maecte vri
die doet was iiij daghe lanc
ende int graf lach ende stanc
des wi hier soe zeker waren
hi verhief hem als een aren
die sine vlogle scudt vanden naten
ende voer alsoe sire straten
wine constens niet ghehouden
weder wi wouden oft en woude
voer die ziele en wech ter vaert
inne wart noyt soe sere veruaert
alsic was van ihesus woerde
doen ic sire stemmen zegghen hoerde
lazare nu com hier vut
ic verloes al mine virtuut
ende oec alle mine ambachte
waren beroeft van harre machte
in selken anxt en quamic nie
sathan wet wel dat die
die dat met enen woerde dede
in hem heeft die godhede
een recht god es sijds ghewes
die ter werelt comen es
om die menscheit te vertroestene
ende menschlike nature te verloestene
dats claerlike mijn gheloeuen
comti hier hi sal ons beroeuen
van onsen gheuanghenen entie ontleiden
te sire ewegher salecheiden
dats in heileghe hemelrike
dat duren zal ewelike
binnen desen datsi spraken
onder hen tween van desen zaken
quam thant zonder verdrach
oft ware een groet donderslach
ene stemme sprac ten seluen tide
doet op v poerten al wide
ghi princen daer moet nu zaen
der glorien coninc in gaen
in groeten anxte warensi doe
die helle sprac sathanne toe
vollec sathan ganc van mi
mine herberghe ontsegghic di
ocht du nu goet vechtre sijs
soe ganc vechten ende beiaghe den prijs
ieghen der glorien coninc
du vermaets di soe hoeghe dinc
ieghen hem te doene
laet sien bestu nu iet coene
die helle geboet horen ambachten
datsi die poerten wel wachten
ende sloten grendele ende ameiden
vore die poerten vaste leiden
ende niemene in en lieten gaen
waerbi dat niet en worde gheuaen
die de gheuanghene hilden daer
die alle hadden groeten vaer
doen die propheten entie vadre
entie heileghen allegadre
dese wondre hadde ghehoert
sprakensi ghemeenlec dese woert
doet op v eerne poerten ghi
laet in der glorien coninc vri
coninc dauid sprac na desen
doen ic op ertrike hadde mijn wesen
propheteerdic dat god onse here
die poerten ghemaect van ere
altemale ontwee stac
entie yserne slote brac
ende nam die sine daer thanden
in midden sinen vianden
doen sprac ysayas
ic sprac doen ic op ertrike was
die doede selen op staen
die inden grauen sijn beuaen
ende die dan sijn te dien tiden
opter erden zelen verbliden
entie dau die van gode comen sal
sal hore ghesonde wesen al
noch in ene ander stede
soe propheteerdic mede
ver doet waer es dijn gaert
daer du mede waers soe haert
waer es ver helle dijn zeghe
dien du hads alle weghe
doen dat die heileghen hoerden
verstondensi vandien woerden
si seiden doet op v poerten nu
ver helle wi segghen v
ghi sijt verwonnen zonder waen
v macht heeft nu al ghedaen
hier en binnen quam zonder verdrach
ene stemme als een donderslach
doet op die poerten wide
ende sprac tien seluen tide
ghi princen daer moet zonder waen
der glorien coninc nu in gaen
dauid sprac doen zonder beide
toter hellen ende seide
dese woerde ic propheteerde
alsoe mi de heileghe gheest leerde
dat ic doen seide segghic nu
hi es starc dat zegghic v
in stride machtech telker stede
ende coninc der glorien mede
die selue here doen hijs gherde
sach vanden hemele op die erde
om dat hi dat zuchten woude verstaen
van hen die waren gheuaen
ende ontbinden die kindre met
die onder die morders waren gheset
ende du versmaedde helle doe
op dine poerten die noch sijn toe
lach in der glorien coninc ets tijt
doen dat sprac coninc dauijt
quam der glorien coninc ghegaen
in die helle als mensche ghedaen
ende verlichte met sire moghentheit
der hellen swerte demsterheit
ende scoerde die bande die
vore ghescoert en worden nie
ende visiteerde ons die daer zaten
in demsterheit groet vtermaten
ende in de scadue vander doet
daer hi ons halp vter noet
doen dit anesach die helle
ende hore ministere quade ende felle
dat christus quam dus stoutelike
in hoer macht ende in hoer rike
ende van sire eyghenre machte
soe groeten licht vore hem brachte
dattie helsche demsterheit daer
verlichte al openbaer
worden si alle soe veruaert
datsi ne wisten werwaert
si riepen alle lude wi
sijn alle verwonnen van di
wie bestu sech ons dat
die hier dus coms in onse stat
in onse macht in onse behout
als een kimpe vrome ende stout
sech ons wanen du coems
die onse mach aldus verdoems
wie bestu sech ons bloet
die soe cleine sijs ende soe groet
soe neder ende soe machtech
ridder soe stout ende soe crachtech
die verwins dus alle dinc
ende es der glorien coninc
die doet es ende oec leeft
ende ons allen versaeght heeft
ende vut onser moghentheiden
onse gheuanghene wilt ontleiden
wie bestu doch ons bekint
die de gheuanghene hier ontbint
vanden erfzonden ende absolueert
ende inden iersten state keert
alse of si niet vonden
en waren inder erfzonden
wie bestu sech ons mede
die de helsche demsterhede
met godliken lichte verclaert
ende ons allen mede veruaert
in desen anxte in desen doene
riepen alle die legioene
van dien duulen dare
begrepen met groeten vare
si seiden wanen bestu ihesu
die soe starc ende soe claer best nu
soe suuer ende soe onbesmet
quite van alre blamen met
die werelt die vore desen dach
onse rente ons te zendene plach
ende tonsen ghebode stoet ie
si en zende ons nie
doeden mensche aldus ghedaen
wi bestu dan doe ons verstaen
die dus onuervaerlike
coms binnen onsen rike
om onse scade om onse verlies
ende onse tormente niene onsies
bestu iet die man
daer onse prince sathan
af seide soe menechweruen
hadde hi di doen steruen
dat hi dan zoude moghentlike
here sijn van al ertrike
ende altehant na dese dinc
soe greep der glorien coninc
sathanne ende sloetene mede
inder hellen nederste stede
ende sine claerheit bequame
keerde hi thant op adame
thant ontfinc die helle danne
met groeten ghescelde sathanne
int nederste der hellen doe
ende sprac hem aldus toe
o prince sot ende ries
toebringhere alles verlies
der ingle sceren ende spot
der gherechter menschen sot
hoe dorstu in dijn ghehinc
crucen der glorien coninc
die met sire doet heeft betaelt
den groeten roef dien hi hier haelt
sech wat heeftu dwaes ghedaen
ihesus die hier nu comt ghegaen
heeft met sire godliker claerhede
verlicht die doet der demsterhede
ende ons in enen kerker ghesloten
dien heefti ontwee ghestoten
ende ontbint die gheuanghene sijn
sine duchten nemmeer ons anscijn
die onder onse tormente laghen
te suchtene ende te weenne plaghen
toenen nu blide manieren
het schijnt si selen ons assailgieren
hier in onse proper rike
dits verwandelt haestelike
want die weenen zouden ende screyen
sitten als die hen meyen
o prince sathan dul algader
van alre quaetheiden vader
hoe soe dorstu dit doen
die ghene die in onse prisoen
vander werelde beghinne
waren altoes in horen sinne
van alre ghenaden onthoopt
mi dunct hier nu anders noopt
men hoert hier niet zuchten no stenen
vlen carmen no wenen
noch in harre gheens anscijn
en vintmen van tranen tekenkijn
o prince van groeter cracht
die alleene hads in dine macht
alle die slotele vander hellen
ende here waers vanden ghesellen
alle de rijcheit die
du beiaghes vormaels nie
mids dat adaems onnoeselhede
int paradijs ant hout mesdede
die heefti ontoghen des sijt vroet
scrucen hout daer christus ane stoet
alle dine vreude verghinc
doe du cruces desen coninc
daer du ewelec zouds bliuen
in mijn hoede met dien caytiuen
o du prince sathan
die alle quaetheit ierst began
ende hoeuerde ierst toe brocht
du soud tierst hebben ondersocht
oftu in ihesum hads vonden
eneghe zake van zonden
ende als du sijn leuen grondes
en ghene zake en vondes
van zonden in al sinen doene
hoe waerstu sathan dan soe coene
dattune cruces soe iammerlike
ende hier brachte in onse rike
den onnoeselen den gherechten
die ons nu sal ontcrechten
onse gheuanghene die wi houden
ende die ons werden zouden
doen die hille dit vertrac
ende ieghen sathanne aldus sprac
seide der glorien coninc
toter hellen dese dinc
sathan hi sal na desen
ewelec onder dine macht wesen
in adaems ende sire kinder stede
in die vtterste demsterhede
ende thant na dese woert
sprac der glorien coninc voert
comt te mi alle ghi sante mijn
die ghebeeldt sijt na mijn anschijn
die mids den houte enten duule met
verdoemt waert ende hier gheset
ghi sijt verloest dat segghic v
mids des leuens houte nu
die duuel v viant groet
es verdoemt ende oec die doet
ende hier na versaemden thant
alle die heileghen onder gods hant
onse here nam adame doe
metter rechter hant ende sprac hem toe
metti si dewelike vrede
ende met alle dinen kindren mede
die mine gherechte minschen wesen
adaem viel thant na desen
vore ons heren voete dan
ende sprac hem weenende dus an
met rechte here soe louic v
want ghi hebt mi ontfaen nu
ende verloest vten banden
van minen swaren vianden
alle die heileghen vielen mede
tons heren voeten optie stede
ende riepen alle ghemeenlike
ghi verloestere van ertrike
sijt nu comen als ghi daedt weten
mids der wet enden propheten
datsi te voren daeden verstaen
hebdi here nu voldaen
mids den cruce hebdi
ons vander doet ghemaect vri
mids dcruce sidi hier comen
ende vter hellen ons ghenomen
wi bidden v here oetmoedelike
ghelijc dat ghi op ertrike
dcruce in memorien
hebt gheset uwer victorien
dat ghi in die helle alsoe met
teeken vwer victorien set
soe dat daer vortdane mere
die doet nemmeer en regere
onse here stac vut sine hant daer
ende maecte een cruce openbaer
op adame ende dandre thant
adame nam hi metter rechter hant
ende leidde adame vter hellen
hem volghden met al sine ghesellen
dauid riep doe lude ende sere
zingt nuwen zanc onsen here
want hi wonder heft ghedaen
daer na soe seide hi zaen
onse here heeft teser stont
sine zalecheit ghemaect cont
ende die gherechtecheide sijn
ghebaert vore sijns volx anscijn
alle dandere riepen doe
dese glorie hoert sinen heileghen toe
gheloeft si hi met eren
die quam inden name ons heren
onse here onse god die ons gheeft
daer hi ons met verlicht heeft
doen riepensi alle na
amen amen alleluya
die prophete micheas
ende elc prophete die daer was
riep vut sire prophesien iet
dat mer noch in ghescreuen siet
te gods loue te sire ere
datsi propheteerden wilen ere
dat rechte waren proper dinghe
tese feesten zonderlinghe
doe riepen die sante ghemeenlike
dit es onse god ewelike
die ons zonder failgeren
ende zonder inde sal regeren
onse here hilt adaems hant
ende leuerdene michiele thant
den archangel ende daer
volghden hem alle die heileghen naer
ende michiel in deser wise
leidese inden paradyse
quite ende vri van alre nose
mids der gracien gloriose
doen si dus ghinghen blide ghemoet
quamen ij manne in hoer ghemoet
die out waren van daghen
die heileghen begonste hen vraghen
wie sidi zegt ons ter vaert
die inder hellen met ons niene waert
ende hier nu tesen tide
int paradijs sijt soe blide
doen antwerdde die een
ic ben enoch van hen tween
dien god op derde halen dede
ende voeren hier in deser stede
dese ander dats helyas
die oec op derde ghehaelt was
ende op enen viereghen waghen
hier int paradijs wart ghedraghen
daer toe heeft ons god ghenomen
soe wanneer antkerst es comen
dat wi ieghen hem zelen striden
ende dan tien seluen tiden
dat wi striden ieghen hem
sal hi ons in iherusalem
verslaen dats seker waer
ende ouer vierdaluen dach daer naer
soe selewi vander erden
in die wolken verhauen werden
doen quam daer een ander ghegaen
alse en onsalech mensche ghedaen
ende brachte op sine scoudren waerlijc
en teeken enen cruce ghelijc
doene die heileghe zaghen an
seidensi wie bestu dan
dine ghedane toent al clare
dattu best en mordenare
wat diedt dat teeken dattu
op dine scoudren draghes nu
seker sprac hi ghi seght waer
mordere wasic al mine iaer
ende dede alrehande quaet daer bi
daeromme cruisten die ioeden mi
met ihesum christum zonder verdrach
ende alsic alle die wondre sach
die mids den cruce ghescieden daere
kindic thant openbare
dat hi meester ware der naturen
ende sceppere alre creaturen
ende coninc almechtech mede
ende alsic mine bede
an hem dede min no mere
dan aldus ghedinc mijns here
als du coms in dijn rike
antwerdde hi mi haestelike
du soud noch heden in mijn
paradijs met mi sijn
dit teeken gaf hi mi doe
ende sprac mi aldus toe
met desen teekene in deser wise
soutu wandelen ten paradyse
gheuallet soe dattie dinghel
diet paradijs hoedt niene kint wel
soe toene hem dit teeken zaen
ende doch hem dan verstaen
datti christus daer zend
die ant cruce es ghetorment
hi sal di in laten dan
doe mi dinghel sach an
ende ic die waerheit seide
liet hi mi in zonder beide
ende sette mi altehant
int paradys ter rechter hant
ende sprac te mi dese woert
beidt hier een luttel gaet niet voert
hier comt adaem dierste vader
ende sine kinder allegader
die wel ende gherechtelike
leefden op ertrike
die ihesus christus heeft ghehaelt
ende mids des crucen doet betaelt
aldus soe comic nu
int gheselscap van v
doen die vadre hadden ghehoert
van dien mordere dese woert
sprakensi ghemeenlike
gheloeft si god van hemelrike
die sine gracie dus twaren
gheuen can mordenaren
almechtech vader ewech here
die de zonderen dus sere
mids sire goetheit can beraden
ende bringhen ter eweliker ghenaden
amen amen riepensi dan
dus hoerden ende saghen an
ic karinus ende ic leutius
gods verborghen wondre aldus
ende vorder dan ghi hier siet
en hebwi orlof te zegghene niet
gods ons heren heimelecheide
michiel darcangel tote ons seide
gaet in iherusalem die stede
ende sijt daer in uwe ghebede
ende maect cont ende ghewesse
ihesus christus opverstannesse
ghine selt spreken niet en waert
maer sijn of ghi stom waert
tote dat die vre comen es
dat u god ghehingt des
dat ghi sine wondre vertrecket voert
die ghi ghesien hebt ende ghehoert
oec beual ons alsoe wel
michiel die archangel
dat wi onse wandelinghe zouden
ouer die iordane houden
want daer esser vele van desen
die met ons sijn verresen
in orkontscapen aldus
dat verresen es christus
ons es ghehingt dat
wi drie daghe in dese stat
met onsen maghen moghen bliuen
ende paesschen met hen bedriuen
in orkontscape sijds ghewes
dat christus verresen es
wi sijn ghedoept in die iordane
ende hebben witte stoelen ontfaen
doen drie daghe waren leden
na der paesschen besecheden
ghegreepse ene wolke zaen
die met ons waren op ghestaen
ende voerese ouer die iordane
nimmeer en sietmense voerdane
dit sijn die wondre daer af
ons onse here orlof gaf
dat wi v cont zouden maken
ende anders enghene zaken
loeft desen seluen here
ende kint hem ende doet hem ere
ende wilt te penitentien vaen
hi zal uwes ontfarmen zaen
gods vrede ihesu christi
met v allegadren si
die emmer ende in alre tijt
in sine ewecheit es ghebenedijt
doen si dit hadden gheint
ende ghescreuen int parkemint
ghelijc als ghi hebt ghehoert
gauensi hoer ghescriften voert
den vorsten ioeden die daer waren
karinus gaf tsine twaren
cayphen annen ende gamaliele
dit waren ioeden van vordele
leutius gaf tsine alsic versta
nichodemus ende senna
ende altehant daer ane
verwandelde hoer ghedane
ende worden blickende claer
ende men sachse niet daer naer
die scriften ten zeluen stonden
worden alsoe ghelijc vonden
datsi van ere lettren niet
en discordeerden in alt bediet
doen dat paepscap hadde ghehoert
dese zaken ende dese woert
sprakensi zekerlike
dits gods werc van hemelrike
gheloeft si hi vore alle namen
in secula seculorum amen
met desen sijnsi zaen
vter synagoghen ghegaen
elc toten sinen waert
sere beureest ende sere veruaert
nichodemus dede thant
al dit pylatuse bekant
ende pylatus dede sonder letten
alle dese dinghen zetten
inden ghemeenen boec openbare
die hoerde te sire vierscare
daermen alle dinghen in screef
diemen tsire dingbanc bedreef
den roemschen coninc claudius
soe gruetet pontius pylatus
nuwelingne ghesciede dat
alte iherusalem in die stat
dat die ioeden mids felheit groet
ihesum brachten ter doet
nochtan dat hen wilen ere
gheloefde hoer god hoer here
alsijt noch bescreuen vinden
dat hi hen enen zoude sinden
vten hemele mids ere maeght fijn
die hoer coninc zoude sijn
doen dese ihesus comen was
ende si gheware worden das
dat hi spreken dede stomme
ende rechte gaen die cromme
die doeue hoeren te waren
ghenesen die lazers waren
quaede gheeste iaeghde vut
doede verwecte mids sire virtuut
den winden gheboet sijn ghehinc
droechs voets ouer dwater ghinc
soe dat der ioeden en groet deel
gheloefden claer ende gheheel
dat hi ware die godsone
wordensi soe gram omt gone
ende met felheiden soe bestaen
datsine thant daden vaen
die princen vanden papen
entie meestre der ioedscapen
ende leuerdenne dats waer
om dat ic rechtre was daer
ende seiden dat openbare
dat hi ware een toeuerare
ende ieghen hare wet wrachte
ic die mi niet en wachte
ende horen worden gheloefde dan
dede doen gheselen den man
ende gauen hen ouer alsoe
ende si cruistene doe
ende leidenne doet int graf
mijn riddren waren daer af
hoeders ende bleuenre bi
want die ioeden baedens mi
nochtan es hi op verstaen
des derds daghs ende wech ghegaen
doe dit die papen hoerden spreken
wart hore felheit soe ontsteken
datsi minen riddren gauen
vele ghelds ende horre hauen
om datsi zegghen zouden clare
dathi hen ghestolen ware
van sinen iongheren bi nachte
does hem niemen daer en wachte
alse namen minen riddren gheniet
nochtan soe en sweghensi niet
si en daden die waerheit verstaen
hoe christus was op verstaen
ende hoe hen dpaepscap ghelt gaf
om dat si swighen souden daer af
here dits al die waerheide
ende waert dat ieman anders seide
soe houdet ouer loghene here
gheloeft den ioeden min no mere
waert datsi anders seiden v
vwer moghentheit hebbic nu
die waerheit gheseit clare
alsoet gheuiel in mine vierscare
pylatus was wijs ende vroet
ende dachte wel in sinen moet
dat versuemt ware alte groet
ane ihesus christus doet
ende dat om eneghe daghe
daer na zoude volghen plaghe
ende dat die ioeden souden
op hem werpen die scouden
soe dat hi vore heeft ghesint
ende den keiser doen bekint
hoe dat daer gheuaren ware
eer hem quame andre mare
hem seide waer sijn waen
hi warter sider omme gheuaen
ende in enen kerker ghedaen
ende als hi hadde verstaen
dat ane sijn lijf soude gaen
doedde hi hem seluen saen
doe wart iherusalem die stat
al ghestrueert na dat
dat men scoene bescreuen vint
ende die moeder at hoer kint
eermen die stat mochte winnen
soe groet hongher wasser binnen
hier af dystorie vore ende na
vintmen scoene in scolastica
ende oec salic van dien
hier na zetten mach ghescien
ans mi god van hemelrike
die gheloeft si ewelike
nichodemus doet gheen ghewach
dat ihesus opten donresdach
sauonds met sinen iongheren at
in symons huise daer hi sat
doer hi in broede ende in wijn
maecte den lichame sijn
daer hi sine iongheren mede
moneghde daer ter stede
ende oec den quaeden iudas
nochtan was christus seker das
datten iudas verraden zoude
nochtan soe en woude
hi iudase wats ghesciet
dsacrament wedersegghen niet
om dat hine niene woude blameren
vore dandre ende scandelizeren
want haddent dandre gheweten
wes hem iudas hadde vermeten
si haddenne thant om dat
ghedoedt daer optie stat
daer bi hal christus die dinc
daer al dat hem ane tleuen ghinc
hier omme pleeghtmen ouer al
daer die priester moneghen sal
onder tfolc openbare
dat hi niemene en es contrare
tsacrament te gheuene dare
al kinde hine mordenare
hine mochts hem niet wedertrecken
om datter tfolc omme soude mecken
ende die ghene mids desen
gheblameert soude wesen
maer hi dat verstaet
die dsacrament daer ontfaet
in hoeftsonden onwerdelike
ontfaet sijn doemsel ewelike
dus soe maecte christus
dierste sacrament aldus
dat was den heileghen lichame sine
beide van broede ende van wine
daer hi sine iongheren mede
monechde ter seluer stede
eer hi van hen scheeden woude
want hi wiste wel dat hi zoude
thant daer na sijn gheuaen
ende datsi hem af souden gaen
doude ewe hier int
ende dnuwe testament beghint
mids christum sijt seker das
die dalreierste priester was
ende dsacrament van dien outare
alre ierst maecte dare
daer elc priester macht heeft af
gheloeft si hi diet ons gaf
nichodemus en seeght oec niet
hoe iudas gode verriet
hoe christus inden hof ghinc
daerne dat ioedscap vinc
hoe peeter sijns messaecte
hoemen snachs met hem waecte
hoemenne leidde tsier confusen
te annen ende te cayphas husen
hoemen hem aldien nacht mede
onwerde ende scande dede
alsoe men in dewangelisten vint
des en seeght nichodemus twint
dat comt lichte bi dien
dat hijs niene hadde ghesien
ende snachs niene was daer bi
daer bi soe beghint hi
daer hijt ierst ansach
dat was smorghens alst was dach
ende men met hem openbare
ten ghedinghe quam ter vierscare
daer men met hem dinghen ghinc
alsoe ghi vore horet die dinc
want wilen en mochte nieman
meer dan hi hadde ghesien an
van geesten iet bescriuen
dat laetmen nu sere bliuen
want si die nu dichten
willent al berichten
dat ghesciet te deser wilen
nochtan datsi in c milen
niet na en waren daert ghesciede
alsoet hen zegghen die liede
wedert loghene si oft waer
si settent int scrift daer
si slaen die waerheit van monde
mids den valschen orconde
dat hen te voren bringhen
logheneren van meneghen dinghen
ende die waerheit blijft versweghen
dits moert van hen dies pleghen
men sal emmer lieghen niet
in hystorien wats ghesciet
want hysteron in dietsche tale
dat es sien dat weet men wale
ende daer na af alsic versta
soe es comen hystoria
om datse niemen dichten en mach
dan die ghene diese ansach
elc dichtre waer hi si
hoede hem emmer dat hi
vter waerheit niene keere
want vintmen valsch sine leere
soe es hi na mine wete
een valsch dichtre een valsch poete
wies boeke men thanden
in een vier soude verbranden
ende sal verliesen dichters name
te sire eweliker blame
doen die ioeden christum vinghen
ende hem sine iongheren af ghinghen
ende alle sine vriende inder noet
ende si wisten dat hi was doet
haddensi alle tgheloeue verloren
soe wat hi hen te voren
ghepredect hadde ende ghedaen
soe dat tgheloeue moeste staen
alleene op een wiuekijn
dat was maria die maeght fijn
sine iongheren hadden in horen waen
dat hi niet op en soude staen
maer al doet bliuen soude
alse puer mensche in die moude
soe dat tgheloeue alsic screef
alleene op marien bleef
van svridaeghs dat hi ant cruce hinc
tote tsondaeghs dat die zonne op ghinc
daer die zaterdach tusschen leeght
daer bi eest datmen noch pleeght
opten zaterdach te mere
hare dienst te doene ende ere
maer doen christus was verresen
ende hem vertoende dien ende desen
vijfwerf opten paeschdach
daermenne met liue ansach
gheloefden zine iongheren ierst das
dat hi met liue verresen was
wet oec doen christus versciet
ende die ziele vut hem sciet
voer godheit ende ziele met
in die helle al onghelet
nochtan en wart vander godheiden
christus lichame niet ghesceiden
doen die hille was ghestoert
alsoe ghi vore heht ghehoert
keerde die ziele weder af
toten lichame in dat graf
daer verresen over een
godheit ende ziele ende menscheit ghemeen
ghelijc datsi alle tsamen
in marien lichame quamen
nie sider en sciet die godheit
van ihesus christus menscheit
noch nemmermeer sceeden en sal
dit selewi gheloeuen al
nv moeghdi vraghen waer bi
christus niet op en voer doen hi
vander doet was verresen
maer xl daghe na desen
beidde alteenengader
eer hi op voer tsinen vader
daer sijn goede redenen toe
want dapostlen behoefden doe
goeds troests herde wel
ende dat en mochte nieman el
doen dan christus twaren
want ware hi op gheuaren
thant doen hi was verresen
ende glorificeert hadde ghewesen
soe en haddene daer na moghen
anesien gheene menschelike oeghen
ende zonder hem te scouwen an
met lichamen ghelijc enen man
soe en haddensi nemmermeer verstaen
dat hi op ware verstaen
metten liue wats mochte ghescien
si haddenne soe sere ghewont ghesien
maer doen si met goeder moete
saghe sine hande ende sine voete
vore ende na te menegher stont
alsoe hi ant cruce was ghewont
ende dat hi oec met hen at
soe gheloefdensi te bat
dat hi verresen was tsamen
beide met zielen ende met lichamen
want gheenen gheest wats ghesciet
soe en machmen tasten niet
noch hine mach oec niet eten
hier bi waest goet te weten
dat hi met liue verresen was
alsoe ic v te hant las
rechte alsoemen een kint
dat hem niet en versint
allenskene smeken moet
alst weent oft gram es ghemoet
eerment te poente can ghesetten
alsoe woude christus letten
ende sine iongheren met zoetecheiden
ten rechten gheloeue leiden
ende met openbaren betoghe
dat nemmermeer en loghe
noch dat nieman en mochte verkeeren
hier an so moeghdi leeren
waerbi christus niet op en clam
thant doen hi vten graue quam
dscrifture maect ons oec wijs
dat christus in derdsche paradijs
was dese xl daghe
daer ic nu af ghewaghe
tusschen dat christus den gheest gaf
ende dat hi verrees int graf
waren rechte xl uren
alsoe ict vant inder scrifturen
ende om dat sine iongheren twaren
dese xl vren waren
in bedroeftheiden groet
om sine iammerlike doet
soe beidde hi xl daghe te gader
eer hi voer te sinen vader
alsoe ic v altehant
hier vore dede beckant
ende rechte opten xlsten dach
die sijn verrisen ghelach
quam hi daer sine iongheren waren
versaemt al in ere scaren
daer hi hen troestelec sprac toe
oec seide hi hen doe
ic vare te minen vader
die vader es uwer algader
den heileghen gheest salic v
cortelinghe senden na nu
ende vele andre woerde soe sprac
hi onder hen ende daer vertrac
van goeden troeste scoene ende claer
oec soe was sijn moeder daer
doen saghensi claerlike
dat hi op voer te hemelrike
daer si dus saghen opwaert
sprac ene stemme ter vaert
ghi manne van galylee
wat bescoudi opwaert mee
dus sere met wondre beuaen
alsoe ghine saghet op gaen
ten hemele van hier neder
alsoe sal hi comen weder
dat sal wesen als hi al
dese werelt doemen sal
soe sal hi comen inde ghelike
dat voer te hemelrike
daer hi elken loen sal gheuen
van dat hi hier heeft bedreuen
c doen die xiste dach quam
na dat christus te hemle clam
quam de heileghe gheest in viers ghelike
in dapostlen ghemeenlike
daer si alle waren ghemeene
in een huis besloten alleene
ende alsoe saen in waren dinghen
alsi den heileghen gheest ontfinghen
was hore stoutheit soe groet
datsi nontsaghen swert no doet
alsoe warensi ontsteken
oec constensi doe spreken
alle talen diemen vant
ende si consten altehant
alle scrifturen ende alle clergien
alse meestre van theologien
si waren alse volc dat es dronken
dat met des heilechs gheests vonken
ontsteken es altemale
mainiere ghedane ende tale
worden doen verwandelt meest
dit wrachte daer die heileghe gheest
tesamen bleuensi aldus
tote inde maent van junius
ende deelden al ghemeene
dat si hadden groet ende cleene
want si en hadden anders af
te leuene dan datmen hen gaf
sente peeter des gheloeft
bleef vanden andren thoeft
ende paus in christus stede
sine misse die hi dede
en hadde nemmeer an vore no na
dan die woerde alsic versta
die christus sprac met sinen monde
sdonresdaeghs ter auenstonde
dat dierste sacrament was
alsoe ic v hier vore las
ende enen pater noster daer toe
dit was die messe doe
ende nemmeer vore noch naer
aldus stoedt menech iaer
sider sijn pause comen
diere meer toe hebben ghenomen
alse introite ende gredale
epistlen ewangilien altemale
kyrieleyson ende alleluya alsoe
gloria in excelsis ende credo
prefatie ende sanctus voert
dat nu al ter messen hoert
collecten secreten ende complenden
ende ite daer die messen op enden
ende vele anders dings dat ic v
onghenoemt late nu
des en hiltmen twint dan
doen die heileghe kerke ierst began
maer om maken te mere
gods dienst ende sine ere
soe hebben die pause zonder waen
al dese dinc daer toe ghedaen
ende elc heeft sijn bedieden al
alsic hier na zegghen zal
recht opten xvden dach
die inde maent van junius lach
dats die dach alsmen ons seit
daer der apostlen dach op leit
doen sciedensi ghemeenlike
harentare in ertrike
alse hen christus hadde doen verstaen
hi hadde ghesproken ghi selt gaen
inde werelt weder ende voert
predeken sgheloeuen woert
ende doepen daertoe mede
inden name der drievoldechede
die ghedoept werd int gheloeue fijn
sal seker behouden sijn
alse ghi staet vore die heren
dien ghi predeken selt ende leren
soe en vorpeinst niet wat
ghi segghen selt want optie stat
sal v ghegheuen werden ghewelt
wat ghi hen daer zegghen selt
selke teekene alsic doe
seldi doen ende meerre daertoe
dus soe ghinghensi vut
nort oest west ende zuit
ende predecten ende leerden
daersi volc mede bekeerden
dit sijnsi die pilare dan
daer die kerke op began
ende op ghesticht es des gheloeft
daer christus af es thoeft
ende wi alle sijn sine lede
die ontfaen hebben kerstenhede
ende verbeidende sijn salechlike
die ghemeenscap in hemelrike
daert al sal comen tere scaren
die goede kindre op ertrike waren
ende den lamme selen volghen na
ende singhen lude alleluya
dan sal dit arm ellende
al comen sijn ten ende
entie heileghe kerke sal
daer bouen versaemt sijn al
in ene glorie in een acoert
dat nemmermeer en werd ghestoert
dats onse erue onse woeninghe
hier sijnt al gheleende dinghe
die heileghe kerke dat wet wel
dat en es niet die tempel
of dat huis dat daer staet
daer dat volc in beden gaet
maer der heilegher kerken bediede
es sameninghe der goeder liede
alle pause bisscoppe papen clerke
dese sijn die heileghe kerke
ende alt leeke volc daer toe mede
dat ontfaen heeft kerstenhede
ende in gherechten gheloeue waect
ende na deweghe rike haect
dits die heileghe kerke des sijt vroet
niet thuis daermen den dienst in doet
twee regimente beghinnen nu
die ic beide wille noemen v
deerste es dat gheestelike
dander es dat keyserlike
dat gheestelike beghint scone
op christum den godsone
dat keyserlike beghint dan
op octauiane den goeden man
want christus sijt seker das
dierste paus in ertrike was
ende octauianus augustus
was dierste keuser wi vindent dus
gheweldech van al ertrike
nie sider quam sijn ghelike
in ere tijt warensi beide
alsoe mi dscrifture seide
want christus gheboren wart vore waer
in octauiaens xlijste jaer
ende christus gheboert
xiij iaer alsoe voert
soe staerf keuser octauiaen
ihesus christus dats sonder waen
was die hoechste endie ierste mede
die ter werelt hilt paus stede
ene ewangelie seeght dat
ihesus christus paus sat
xxxij jare alsoe
ende oec iij maende daertoe
nochtan ian gulden mont
maect ons op matheuse cont
dat christus leefde vore waer
al vut xxxiij iaer
ende alsoe vele meer alsic las
alse van kerssauonde tote paesschen was
oec lasic openbare
dattet was vm jare
na der werelt ierst beghin
ende oec ijc een min
na die passie ons heren
zat peeter paus met eren
in dat lant van orient
iiij iaer oft daer omtrent
namaels soe quam hi voert
tantiochen in die poert
ende besat den stoel dare
viij daghe ende vij iare
te rome quam hi na dat
daer hi den paus stoel besat
xxv iare ende vij maend
ende oec viij daghe onghewaent
twee epistlen maecte dese here
die de heileghe kerke prijst sere
vele iongheren hadde hi ghemeen
daer marcus af was een
dien hi vter vonten hief
dien hi zonderlinghe hadde lief
die ene der ewangelien screef
alsoet sente peeter bedreef
want marcus en had niet al ghesien
des maecte hem peeter vruet vandien
mids den heileghen gheest doe
die hen beiden halp daer toe
niet langhe na dat dit ghesciede
zendde peeter vele liede
van sinen iongheren vut vorwaer
om tgheloeue te baerne hier en daer
daer sente marc een af was
die dierste kerke alsic las
stichte in alexandrien
in dere christus des vrien
pauwels quam te rome daer na
ende huerde eene scure alsic versta
niet verre buten der poert
daer hi in vertrac gods woert
metten broederen die daer quamen
die sine heilecheit vernamen
ende om die wise seneca
neroens meester alsic versta
daer niene dorste gaen om dat
sijn meester den kerstenen was ghehat
soe sendensi brieue onderlinghe
ende waren ghevriende zonderlinghe
die welke brieue zonder waen
groete wijsheit hebhen beuaen
ende van leringhen groet bediede
noch soe hebben vele liede
dese selue lettren in latijn
die swaer gnoech te verstane sijn
peeter was dierste die sette
die xl daghe met wette
te vastene vore paeschdach
ende oec alsict ghescreuen sach
sette hi te vastene voert
den aduent vore gods gheboert
in ghedinken ende eren
der twee toecomste ons heren
dene toecomst alsic vernam
dat hi neder inden vleessche quam
dander sal ten ordeele sijn
alse die werelt sal nemen fijn
peeter ende pauwels worden bede
buten rome an die stede
op enen dach ghepassijt
niet teere stede maer teere tijt
na groefmen hoer lichamen
bi neroens palayse tsamen
daer onser vrouwen kerke nu steet
diemen in terebinte heet
mertens coronike maect ons wijs
dat doen paus sat cornelijs
dat die grieken doen vorwaer
dese ij lichamen stolen daer
om dat sise ter auenturen
int lant van grieken wouden vuren
doe riepen die duule openbaer
die in de afgode woenden daer
met luder stemmen harde sere
alsoe alst woude onse here
ghi romeine bescud nu
vwe gode men onvuerdze v
die kerstene moedden dit ghescal
op hore apostlen al
die heidene waenden oec twaren
dat hore afgode ontfuert waren
dus wart in roere ghinder
kersten heiden meerre ende minder
ende volghden den grieken nare
doensi des worden gheware
worpensi die lichamen mettien
in enen putte ende ghinghen vlien
paus cornelijs die goede man
deedse vte trecken dan
ende doensi alle ghemeene
ouer hoep laghen die bene
en wistmen niet twaren
dwelke peeters oft pauwels waren
doe vasten die goede liede
ende baden gode met niede
dat hi hen te kinnen gaue
de rechte waerheit hier aue
doen andwerdde ene stemme zaen
van bouen ende dede verstaen
des visschers sijn die mindre bene
ende spredekers die meerre allene
doe leidemense ghesceeden
van een in tween steden
paus siluester quam daer na
ende deelde ghelijc alsic versta
des ghebeenten beide
alsoe dat hi van beiden leide
in elcs kerke werdelijc doe
ende wide de kerken daertoe
dandre apostle alsic seide vore
ghinghen al die werelt dore
tgheloeuen leeren ende openbaren
ende worden alle martelaren
alse die ghene die zonder letten
hoer lijf vore tgheloeue zetten
die xij apostle men seeght also
maecten ierst den credo
daer die xij poente in staen
die onsen gheloeue ane gaen
die ic v in dietsche tale
segghen soude constict wale
maer ic wille leken lieden
den pater noster tierst bedieden
soe ic best can teser stonde
dien god sprac met sinen monde
die in dietsche aldus es
vader onse die inden hemel bes
gheheilecht moete dijn name sijn
toe come ons dat rike dijn
dijn wille moete ghewerden
alse inden hemel als inder erden
gef ons heden onse daghelike broet
ende verghef ons onse scouden groet
alsoe wi sijn ghewoene
onsen sculderen te doene
en leidt ons niet in coringhen
maer loest ons van quaeder dinghe
dese worde en staen al niet
alsoe men in den pater noster siet
want die rime si belettet
datmense som anders settet
maer die verstannesse ende die sin
die sijn hier meer no min
nv siet kindre allegader
christus an riep sinen vaeder
die bouen es inden hemel
daer an moghen wi merken wel
dat en vaeder es meer no min
die altoes es zonder beghin
inder euwegher godhede
die inden hemel hout sine stede
diemen van rechte anroepen sal
want hi mechtech es van al
sonder beghin in sire naturen
daer alle beghinne vte ruren
sonder wies hulpe nieman
ene vre gheliden en can
nu volght hier thant na desen
gheheilecht moete dijn name wesen
an dit woert moghen wi leeren
dat wi altoes louen ende eren
selen den vaeder die ons sciep
ende ten edelen wesene riep
ende hemele ende erde mede
tonsen behoef werden dede
ende al datter binnen es
oec selen wi hem danken des
dat hi ons gaf onsterflijc
ene ziele hem seluen ghelijc
ende meensamheit met hem
in douerste iherusalem
ende onse noetdorfste daghelike
ons verleent op dit ertrike
hier na soe volght alsoe
dijn rike moet ons comen toe
daer an moghen wi merken wel
dat deweghe vader ende niemen el
deweghe leuen gheef
elken dies verdient heeft
ende dat macht ende toeuerlaet
altemale an hem staet
daeromme selen wi vroech ende spaede
roepen op sine ghenaede
dat wi sine gracie hebben moghen
te comene vore sine oghen
in sijn ewech salech rike
dat duren sal ewelike
hier na volght mettien
dijn wille moete ghescien
in hemel ende in erde met
dats te verstane dat ghijt wet
dat sijn wille in hemelrike
ende oec in dit ertrike
altemale ghescie ghereet
wedert ons si lief oft leet
ende dat wi al onsen wille
in hem setten lude ende stille
ende al nemen ouer goet
soe wat hi met ons doet
hier na volght opter steden
ons daghelijcs broet ghef ons heden
daer an moghen wi sijn vroet
dat van gode al comen moet
des die mensche leuen sal
ets waer van hem comet al
oec moghen wi merken dat
dat wi om enghenen scat
bidden en selen groet no clene
maer om onse noetdorft allene
want daer staet vore albloet
ghef ons onse daghelike broet
daeromme niet sekerlike
wat wi leuen op ertrike
dan es maer een dach van heden
soe saen es die tijt leden
tweerhande broet god gheeft
daer die mensche bi leeft
die leuen sal onbelet
an ziele ende an lichame met
deen broet hoert ter zielen toe
dats gheestelec broet ic vint alsoe
daer die ziele bi werd gheuoedt
als ons christus selue beuroedt
hi sprac met sinen monde rene
niet inden broede allene
en leeft die mensche dat verstaet
maer in dwoert dat vut gode gaet
dander broet in sire wise
dat es des lichamen spise
daermen dlijf bedraeght mede
aldus soe selen onse bede
ende onse meininghe wesen
als wi den pater noster lesen
nu volght hier na altehant
alsict int latijn vant
laet ons onse scouden varen
alse wi doen onsen sculdaren
hier an moghen wi beseuen
dat god die zonden mach vergheuen
ia al hadde zonder waen
een mensche al die zunden ghedaen
die alle menschen ie ghededen
god soudse met ere beden
die vut rechten rouwe ghinghe
al vergheuen handelinghe
want sine groete ontfarmecheit
alse dauid in den zouter seit
bouen alle sine werke gaet
dats ons en groet toeuerlaet
maer datter na aldus staet
verghef ons onse mesdaet
alsoe wi vergheuens pleghen
dats ons harde sere ieghen
daer bidde wi wrake als ghi siet
ouer ons en vergheuen wi niet
sal ons vergheuen onse here
wi moeten vergheuen in sijn ere
oft hi loent ons met gheliken
hem en can nieman ontwiken
hier na volght handelinghe
en leid ons in ghene coringhe
niet en verstaet in dit woert
dat god onse here iemene coert
anders dan tallen goede
want hijs onse vaeder ende onse hoede
maer onse verstaen es in desen
dat hi onse hulpe wille wesen
de coringhen te wederstaene
alsi ons comen ane
soe dat wire in en duren niet
lieue kinder nu besiet
ende merket dat vorwaer
dat coringhen sijn herde swaer
ende datmen die moet wederstaen
ghelijc den ghenen die beuaen
es in enen stride groet
die emmer bliuet doet
hine verwere hem vromelike
daer omme selewi innechlike
gode bidden dat hi
in coringhen ons sta bi
die ons die viant nacht ende dach
ane draeght soe wat hi mach
met groeter subtijlheiden
hoe hi ons mach verleiden
want hi doet viant es
alre menschen sijds ghewes
daer ieghen ons nieman
bat dan god gehulpen en can
ende daer helpt hi ons gherne toe
op dat wi selue willen alsoe
nv soe volght hier na voert
des pater nosters leste woert
daer wi roepen op gods ghenade
dat hi ons vrie van allen quade
dit woert heeft in hem beloken
al dat hier vore es ghesproken
want hier es onse begheren
al dat ons mach sweren
ende dat hi al onse dinghe
tenen goeden inde bringhe
dit es dat selue orisoen
dat ihesus christus sprac doen
hi menschelijc ghinc op ertrike
tote sinen vader van hemelrike
dese bedinghe es alsoe goet
datse elc priester zegghen moet
telken ghetide dat hi doet
diese dicke zeeght hi es vroet
al sijn die worde cleine
die sin es groet ende reine
hoert hier die selue groete
scone bequame ende soete
daer wi met grueten daghelike
die coninghinne van hemelrike
in dietsche soe ic best versta
ic gruete di maria
gracien vol ons here met di si
vore alle wiue benedijt sidi
de vrocht vwes lichamen
es benedijt amen
amen setticker selue toe
om die rime te venden alsoe
oec wet ter waerhede
dat dinghel maria niene seide
dat heefter die kerke toe gheset
ende sente ians moeder lijsbeth
sette daer toe gheloeuets mi
benedictus fructus ventris tuj
doen si marien ontmoette
ende elc andren lieflijc groette
ende lijsbetten kint dat si droech
in horen lichame opt kint loech
dat maria hadde ontfaen
doen soe sprac lijsbeth saen
op die vre ende ter seluer tijt
die vrocht vwes lijfs es benedijt
ic gheloeue in gode den vader
almachtech die algader
hemel ende erde sciep scoene
ende in ihesum christum sinen sone
onsen eneghen here ghewes
die vanden heileghen gheest ontfaen es
gheboren vander maeght marien
ghepassijt vandien quadien
onder pylatus moghentheit
ghecruist doet int graf gheleit
ter hellen voer hi neder
sderds daghs verrees hi weder
ende clam ten hemelen algader
ende set ter rechter hant sijns vader
van daer hi weder sal comen
leuende ende doede doemen
ic gheloeue inden heileghen gheest met
ende inder heilegher kerken wet
ende int gheloeue der kerstenhede
alder heileghen meensamhede
alder zonden verlatenesse
des vleeschs verrisenesse
ende dat eweghe leuen amen
hier hebdi altesamen
die xij poente zonder waen
die onsen gheloeue ane gaen
die elc mensche moet gheloeuen
die comen wille hier bouen
ende die an dminste twide iet
hi en bleue behouden niet
dapostlen men leest alsoe
maecten den credo
ets waer die woerde hier niene sijn
alsoe si ligghen int latijn
in ordinanchen ghesettet
want die rime si belettet
het moet met forchen sijn also
maer die sin vanden credo
es hier gheheel ende altemale
ende meer noch min dat weetic wale
vele liede sijn die daer na poghen
hoe si andren beghripen moghen
ende sien in anders oeghe een mul
des si beide hoer oghen hebben vul
daer omme moeten hi die vroeden
ieghen die begripers hoeden
hier vore seidic v aldus
dat dierste paus was christus
ende dat peeter na dat
paus bleef in christus stat
ende wat peeter oec sette
te houdene inder wette
nu hoert van pausen mere
na peetre wart paus een here
linus die heileghe tuscaen
hi sat paus zonder waen
xi iaer iij maent ende xiij daghe
dese sette zonder zaghe
dat wiue inder kerken zouden
hoer hoefde bedect houden
om datmen inder kerken
hens te min zoude merken
want die oeghen dicke verleiden
den mensche vut sire innecheiden
gods martelare starf hi
cletus wart paus gheloeuets mi
ende waest ellef iaer
een romein was hi vorwaer
dese ordinerde mede
alte rome in die stede
xxi priestre wel gheleert
alse peeter vore hadde ghevisert
hi screef ierst salutem
et apostlicam benedictionem
hi starf heilech martelare
den stoel besat daer nare
clemens die oec romein was
dese sende alsic las
vij notarise vut
die van sinne niene waren ruut
in vij riken om datsi
vernemen zouden verre ende bi
die viten der martelaren
ende in scriften bewaren
hoe dat inden hoer dinghen
ende te rome die bringhen
hi was oec die ierst woude
dat tspaus stoel staen zoude
inde hoechste stede om dat dien
alle die liede souden sien
ende hi alt volc weder saghe
hi woude oec datmen plaghe
tfolc te vermene alsoe wel
soemen ierst mochte na toepsel
want si anders twaren
volmaect kersten niene waren
in poenten wart hi versent daernaer
ende inde zee gheworpen daer
daer hi in lach langhe stonden
sider soe wart hi vonden
vanden bisscop cirille
alsoet was die gods wille
doen dwater was sire verde
ende te rome gheleit in derde
daer hi vele miraclen dede
hi hilt des paus stede
ix daghe ende ij maent
ende x daghe onghewaent
anacletus na hem quam
een griec waest alsic vernam
dese ordinerde dat
in kerstenheit telker stat
gheen clerc ionc noch oude
croec noch baert voeden en soude
dese dede oec ghebieden
ouer al den kerstenen lieden
datmen riddren vroech ende spaede
werdecheit ende ere daede
want si wert sijn alder eren
die gods lichame sacreren
te voren en plachmens niet
paus sat hi als men siet
ix iaer ij maende met
ende x daghe dus eist gheset
euaristus besat hier na
des paus stoel alsic versta
een griec waest alsmen leest
sijn vaeder hadde een ioede gheweest
dese ordineerde mede
al tote rome in die stede
vij titele dat ghijt wet
van priestren ende dyakenen met
die den paus vroech end spaede
verhoedden in sine predecade
dat hem die scalke niene betien
dat hi sprake vut heresyen
oft recht gheloeue en hilde niet
daermen hem in begrepe iet
dese maecte oec mede
dattie maghe in elker stede
den huweleec sekeren souden
van hen die vergaderen wouden
ende dat die priester dan thuwelijc
vergaderen souden feestelijc
metter heilegher kerken bande
dus houdment in selken lande
martilie heeft hi ontfaen
onder den keuser troyaen
ende es in rome alsmen seit
bi sente peetre gheleit
hi besat den stoel daer
vij maende ij daghe x iaer
alexander wart paus doe
dierste paus die hiet alsoe
romein was hi ende sette mede
datmen sout ten wijwatere dede
ende water ten wine name
daermen sacrerde gods lichame
daermen denecheit bi mach merken
ihesu christi ende der kerken
hi maecte alsic vernam
ter messen qui pridie quam
pateretur ende duert alsoe om
tote hoc est corpus meum
daer den lichame ons heren
de priestren mede sacreren
ende datmen dat sacrament
vander edelster bloemen diemen vent
maken soude subtijl ende clare
want alsoe te mechtegher ware
martilie heeft hi ontfaen
onder den keyser adraien
doen hi paus hadde gheweest daer
ij daghe v maent end viij iaer
sixtus dierste die soe hiet
wart nu paus alsoemen siet
romein was hi eens scapers sone
die vele doghden was ghewone
hi dede ter messen aldus
sanctus sanctus sanctus
dominus deus sabaoth
hi gaf oec vte tghebod
dat corporael zoude sijn
niet siden maer vlessen fijn
ongheverwet al wit
oec soe maecte hi dit
dat wiue niet en souden
handelen nach bloot houden
ghewide vate des outaren
hi starf een der martelaren
hi wart onthoeft dats clare
doen hi ij maent ende x iare
ende xxi daghe alsmen leest
salech paus daer hadde gheweest
cellephorus wart paus ghemaect
goet man was hi ende wel gheraect
een romein was hi algader
een hermite was sijn vader
dese sette ende woude
dat paepscap vasten soude
vore paeschen vij weken
om dat si bouen den leken
alsoe vele meer daeden
penitentien ende weldaeden
ter messen dede hi also
gloria in excelsis deo
des men te voren niene plach
ende datmen opten kerstdach
drie messen soude singhen
dede hi oec toe bringhen
dierste messe gaet ane
als ierstwerf crayt die hane
dan soe naket middernachte
om dat christus die godermachte
tier tijt oedmoedechde hem
gheboren te sine in bethleem
dandere es inde dagheraet
om dat die herdden dat verstaet
anebeedden ten seluen stonden
tkint inde wieghe ghebonden
de derde es opten dach
daermen in verstaen mach
den dach des lichts alsic vernam
daer onse verloestenesse op quam
ghemartilijt soe wart hi
ende gheert sente peetre bi
xi iare was hijt ende me
iij maent xx daghe ende twee
lgimus die een griec was
wart nu paus alsic las
dese sette ende woude
dat peterne ende pete hebben zoude
dkint dat ter vonten quame
ene epistle screef hi bequame
vander drieuoldechede
ende vander incarnatien mede
hi was paus iij jaer
iij maent vi daghe vorwaer
in sente peeters kerke wart hi
begrauen alsoe lesen wi
pius wart paus na dien
ende was een ytalien
dese maecte ende woude
datmen paeschdach houden soude
altoes opten zondach
dies men te voren niene plach
ende om dat vele liede dan
sere twiuelden hier an
soe quam dinghel van hemelrike
in eens bisscops ghelike
ende gheboet dat si souden
paeschdach opten zondach houden
dese sette oec dat
datmen ioeden telker stat
ten doepsele ontfaen soude
die kersten werden woude
inne vinde niet wel dat
hoe langhe hi paus sat
anichetus quam hier na
van surien alsic versta
dese verboet den papen oec
te voedene baert ende croec
ende ronde crunen souden sceren
daermen den bisscop soude sacreren
souden drie bisscoppe sijn toe
want dapostlen plaghen alsoe
ende ten erdsbisscop alsoe wale
souden comen altemale
die bisscoppe die daer sijn
in sire prouinchien termijn
ende hem doen onderhoerechede
dese hilt des paus stede
xi iaer der maende drie
ende iiij daghe alsoe ict zie
sother wart paus ghecoren
was vte campanien gheboren
dese sette oec ende woude
dat gheene nonne en soude
ter kerken gheuen wierroec
no ghewijt vat handelen oec
maer datsi wijle draghen souden
alsoe die nonnen noch houden
hi sette oec alsoe ment scout
dan gheen wijf en ware ghetrout
die priester en hadse bracht te gadre
met wille van moedre ende van vadre
ofte harre naester maghe
hi sat paus xxi daghe
iij maent ende ellef iaere
ende starf oec martelare
eleutherius alsic versta
een griec wart paus hier na
coninc van bretaingnen lucius
screef an desen paus aldus
dat hi kerstendoem wilde ontfaen
die paus sende daer zaen
hen tween diene altehant
doepten ende al sijn lant
ende daer int lant telker stat
daer een bisscop der afgode sat
dede hi sitten alsic las
enen bisscop die kersten was
dese sette oec ende woude
datmen niemanne werpen en soude
vut sinen state vte sinen grade
hine ware tierst van sire mesdade
berucht int openbare
om dat christus wiste clare
dat iudas was en quaet
dien hi nochtan liet in sinen staet
om dat hi niet ghewroecht en was
eleutherius alsic las
starf en heilech martelare
paus sat hi xv iare
vij maent daghe vive
doen schiet hi vanden liue
victor dierste die soe hiet
wart doen paus alsoemen siet
hi was gheboren vut affrike
dese gheboet nernstelike
dat die liede emmer souden
den paeschdach des sondaghs houden
tusschen dat de mane viertiene
ende xxi na minen siene
na hore prime out ware
dus houdment noch alle iare
dese sette oec ende gheboet
datmen elken mensche ter noet
kersten daede talre stonde
soe waer datmen water vonde
hi starf heilech martelare
doen hi ij maent ende x iare
ende x daghe paus hadde gheweest
alsmen inde coronike leest
zepherinus wert paus na dat
ende was van rome der stat
dese sette oec twaren
dat elc kersten van xij iaren
spaeschdaghs ter kerken quame
ende gods lichame daer name
ende dat die vate des outaren
tennen oft glasen waren
ende datmen ten ghesetten tide
der priesteren ordenen wijde
met groeter sollempniteit
in als volx ieghenwerdecheit
paus sat hi ix iaer
vi maent x daghe daer
calixtus wart paus ghecoren
een heilech man van rome gheboren
dese maecte alsoe wijt scouwen
die kerke van onser vrouwen
ouer die tybre die riuiere
ende oec quatertempren viere
zette hi inden iare
hi starf heilech martelare
doen hi v iaer paus hadde gheweest
ij maent x daghe als men leest
urbanus wart paus doe
die ierst den name hadde alsoe
gheboren vte rome der stat
dese ordeneerde oec dat
dat ghewijde vate souden
tennen sijn seluerijn oft gouden
valerianuse bekeerde hi
die edel was ende vri
sente cecilien brudegoem
ende gaf hem dat kerstendoem
die soe heilech wart daer nare
dat hi starf martelare
dese paus was nochtan
van gheslachte een edel man
ende wijs daer toe mede
in doeght ende in suuerhede
dien men om sine doeght groet
dicwile die stat verboet
int leste wart hi gheuaen
ende in enen kerker ghedaen
daer hi langhe in doeghde sere
doen wert onthoeft die here
in desen tiden alsic merke
begonste die heileghe kerke
ierstwerf thoren bederue
te besittene rente ende erue
want daer te voren sekerlike
leefde dpapscap na ghelike
dat dapostlen wilen plaghen
te leuene in horen daghen
dat was van ghelde ende van hauen
dat hen deen ende dander gauen
in aelmoesenen te waren
om datsi mate liede waren
viij iaer regneerde hi
xi maent xij daghe daer bi
pontius die romaen
wart paus hier na zaen
ende wart in ellenden ghesent
daer hi in martilien es gheent
te rome wart hi sider bracht
ende daer gheleit in sine gracht
dese sat paus v iare
ij maent ij daghe dare
nu seeghtmen vorwaer aldus
dat nu wart paus cyriacus
maer om dat hi den stoel liet
alst paepscap weder riet
ende te coelne nam sinen wech
metten ellef dusentech
maeghden die hi alle dede
kersten te rome in die stede
soe en es hi niet met
int ghetal der pause gheset
paus was hi alsoemen waent
een iaer ende iij maent
ancheros quam hier na
een griec was hi alsic versta
datmen bisscop mochte verwandren
vanden enen stoele ten andren
ende datmen der martelaren vite
bescriuen zoude met vlite
sette dese in sine iare
ende starf oec martelare
iij iaer hi paus sat
ende xv daghe inde stat
fabianus wart paus doe
een romein ic vindt alsoe
dese fabianus was
metten andren alsic las
daermen den paus kiesen soude
ene duue quam daer alsoe houde
vten hemle op sijn hoet
ende sprac tote hem al bloet
du sout paus sijn dats waer
dus soe koesene god daer
hi sette alsic bescreuen sach
datmen opten wittendonresdach
dat crisma soude sacreren
dat die bisscoppe noch hanteren
hi leidde een heilech leuen
martilie wart hem ghegheuen
onder decius den here
die de kerstene haette sere
xiij iare sat hi paus doe
xij maent xi daghe daertoe
nouacianus wart paus dan
een verdoemt kersten man
want hi den sonderen ontleide
hope van ghenaden ende ontseide
ene concilie was om dat
versaemt te rome inde stat
daer lx bisscoppe waren
die vte gauen twaren
met goeden ripen rade
dat die sonderen ghenade
hebben selen gods ons heren
die hen te penitentien keren
in vant niet noch en las
hoe langhe dese paus was
cornelius wart paus hier na
romein was hi alsic versta
dese sette na sijn gheren
dat priestren mochten sweren
om zekere zake om ware dinc
hi dede oec daer toe sijn ghehinc
datmen petre ende pauwelse beide
in andren steden leide
decius die felle here
maecte desen martelere
doen hi ij maende iij iare
ende x daghe hadde gheseten dare
lucius was romein mede
die daer oec hilt die stede
dese hadde oec gheset
dat ij priestre iij dyakene met
biden bisscop altoes sijn souden
om gherecht gheloeue te houden
in ellenden wart hi ghesint
tsire kerken keerde hi sint
ende valerius die tyran
dede hem thoeft af slaen dan
doen hi paus hadde gheweest daer
iij daghe iij maent iij iaer
stephanus wart paus na dat
gheboren van rome der stat
dese sette in sinen daghen
dat priesters niene souden draghen
daghelijc ghewide ghewaden
sonder alsi messe daden
noch houdent die priestren soe
doen hijt bracht hadde daertoe
datmen dafgode af warp
al waest hem te doene scarp
wart hi onthoeft in een stede
daer hi stoet ende messe dede
in sijn vierde iaer dat ghijt wet
ij maent xv daghe met
sixtus dander nu paus was
een griec was hi alsic las
dese sette ende woude
datmen engheene messe en soude
doen opten outare
die vore niet ghewijt en ware
hi ende felicissimus
ende met hen agapitus
worden onthoeft dats waer
doen hi xi maent ende i iaer
ende vi daghe paus hadde ghesijn
dus soe lasict int latijn
dyonisius wart paus hier na
eens moencs sone alsic versta
wanen hi was en vintmen niet
dese was die ierst schiet
kerkhoue ende prochien met
ende heft elker prochien gheset
horen pape ende termine
om dat elc andren tsine
laten soude met goeden vreden
want papen gherne ouer treden
martelere starf hi alsmen seeght
ende wart biden pausen gheleeght
doen hi drie maent ende ij iare
paus hadde gheseten dare
felix wart paus nv
romein was hi dat segghic v
hi sette datmen messen
op ghedinkenessen
der marteleren doen soude
om gods ons heren houde
in sine kerke wart hi begrauen
die hi maecte van sire hauen
op een mijlken rome bi
martelere soe starf hi
hi sat paus alsmen waent
ij jare ende x maent
enticianus die tuscaen
wart paus hier na zaen
dese groef wien soes wondert
xlij ende drie hondert
marteleren metter hant
hi starf martelere alsict vant
doen hijt iaer hadde gheweest
x maent xiiij daghe alsmen leest
gayus wart nu paus ghecoren
was van dalmacien gheboren
dese sette ende woude
dat ongheloeuech niene zoude
kerstene wroeghen van enegher dade
dat hen soude doen onstaede
ende dat pape no clerc en soude niet
te rechte staen als goet als iet
vore rechtre die werelec ware
hi starf heilech martelare
doen hi iiij maent ende xi iare
paus hadde gheseten dare
ende ix daghe daertoe voert
vanden paus meer nu hoert
marcellinus alsic gome
wart nu paus ende was van rome
keyser dyocletianus
dwanc desen marcellinus
dat hi den afgoden wierroec gaf
ene consilie quam hier af
in campanien te waren
daer ijc bisscoppe waren
xx min dat verstaet
daer verlijde hi sine mesdaet
met berouwe harde groet
asschen sprayde hi op sijn hoet
ende dede ene hare an
den bisscoppen bat hi dan
datsi hem sijn ordeel zetten
hi woudt anegaen zonder letten
vore dat hi hadde mesdaen
die bisscoppe antwerdden zaen
dat dat niet wesen en soude
dat die mindre doemen soude
den meerren ende seiden met
peeter vwe meester als ghi wel wet
loechende oec gods dats waer
wie was vanden apostlen daer
diene verdoemen dorste dan
ghi wet selue wel nieman
maer hi ghinc vut haestelike
ende weende bitterlike
daeromme doemt v selven nu
met uwen monde dat raede wi v
thant soe antwerdde hi
soe doemic vten stoele mi
ende ic vermeesaemt hier al
dat mi ter erden doen sal
voert sprac hi weenende sere
in ben niet wert der ere
dat ic priester bliuen soude
want begherte vanden goude
mi alsoe ghierech maecte
dat ic der waerheit messaecte
vore den keyser ghinc hi zaen
die hem thoeft dede af slaen
om dat hi verlide dare
dat hi warech kersten ware
daen hi xxx daghe onwerde
gheleghen hadde bouen derde
baerde hem sente peeter dan
marcelluse den goeden man
ende hiet hem zonder beide
dat hine in derde leide
vij iaer ij maent daghe vijftiene
sat hi paus no minen ziene
marcellus die romaen
wart te pause doen ontfaen
dese dede te rome inde stat
xv cardenaelscape om dat
si vroech ende spade souden
doepsele ende sepulture houden
om dat hi eren en woude niet
dafgode alst hem die keyser hiet
soe dede hi hem alsoe lasic
beesten hoeden ende quic
ende om dat sine clerke nachts quamen
ende sine vten stalle namen
deden die keyser weder vaen
ende sloetene inden stal zaen
biden beesten daer hi starf
sint dat hi den stoel verwarf
xviij daghe ende v iare
nu hoert wat volght hier nare
eusebius die griec was
wart paus nu alsic las
in sinen tiden als wi leeren
wart vonden dcruce ons heren
daer omme sette hi feestelike
te int kerstenrike
in meye den derden dach
paus was hi alsoe ic sach
ij jaer ij maende doe
ende xxv daghe daer toe
melchiades wart paus nu
dese sette dat segghic v
onder kerstenheit ende woude
datmen niet vasten en soude
sdonresdaghs na sondaghs met
daer omme dat die heidene wet
dese ij daghe hilt twaren
datsi twe heileghen waren
iij iare vi maende hi paus sat
ende viij daghe wi lesen dat
siluester die wart paus ghecoren
een heilech man van rome gheboren
dierste die alsoe hiet
dese alsmen bescreuen siet
maecte ene concilie hier na
inde stat van nichea
daer vergaederden teenen hoepe
ccc ende xviij bisscope
die dkersten gheloeue daer
ontbonden ende maecten claer
die paus oec daer sette
vele rechte ende wette
ende vride daer die kerke
dats noch ghenieten clerke
mids den keyser constantine
dien hi metten handen sine
doepte ende bekeerde mede
des welcs constantijns lede
inder vonten ter seluer stont
van lazerien worden ghesont
want hi tierst sijt seker das
in al sine lede lazers was
dit was dierste keyser die
kerstendoem ontfinc ie
ende oec die kerke vride mere
dan anders dede enech here
tote noch alsoe men leest
soe en hadde nieman gheweest
die lien dorste clare
dat hi recht kersten ware
want die keysere waren heiden
die daer na laghen leiden
hoe sise des lijfs beroefden
die ane christum gheloefden
alse den pausen wel scheen
want lettel oft en gheen
mochts ontgaen tote hare
hi en starf martelare
als ghi vore hebt ghehoert
nochtan waest na gods gheboert
iij hondert iaer alsic las
eer constantijn keyser was
daer menech martelare binnen
sijn bloet storte van minnen
god en woude niet ghedoeghen
dat sine kerke zonder hoeghen
mids hen die sloeghen ende tortten
maer mids hen die stortten
omt gheloeue hare bloet
bedwonghen kersten was noyt goet
kerstenheit es edel alsoe
daer en mach nieman comen toe
die verstannesse heeft ghenomen
en moet vut eyghenen wille comen
daert die heileghe gheest in sent
de heileghe gheest alsmen vent
werct waer dat hi wille
ende elre soe staet hi stille
daeromme zeeght dat latijn
dat vele liede gheroepen sijn
ende lettel liede vercoren
dits dat wi daghelijcs horen
in dewangelie lesen
nochtan sal onse gheloeue wesen
die wel doet ende daer in volstaet
dat hi in deulijc leuen gaet
entie anders doet dat hi sal
inden eweliken helschen wal
dus soe stoet dat kerstenheide
alsoe ic v hier voren seide
bedruct harde sware
wel omtrent iijc iare
dat lettel ieman dorste lien
dat hi was van christus partien
daer si messe souden lesen
dat moeste heimelec wesen
in kelren oft in crochten
oft afweeghs in haghedochten
daer toe haddensi alsic las
enen outaer die houten was
binnen hol als ene scrine
dien iiij kinder sonder pine
droeghen wel met iiij ringhen
daermen heimelecst volbringhen
mochte den dienst ons heren
om dontsien van quaeden heren
sente petre ende dandre mede
die na hem hilden spaus stede
songhen alle op dit outaer
tote siluesters tiden daer
doen constantijn zonder waen
kerstenheit hadde ontfaen
orloefde hi zameninghe
den kerstenen onderlinghe
te houdene hier ende dare
ende gode te dienne openbare
kerken maecte dese here
in des behouders christus ere
ene concilie hi te gadre dede
te nichea in de stede
daer iijc bisscoppe tsamen
ende omtrent xviij quamen
om datmen daer verdriuen soude
dongheloeue dat woude
een arrius bringhen voert
dar hi an dede meer dan moert
inde welke alsic las
men seeght dat senter claus was
constantijn die gaf daer
paus siluestre dats waer
alle die digniteite scone
die hoerden ter keyser crone
des die kerke noch heeft te bat
doen trac hi zaen no dat
te constantinoble der stede
die hi na hem heeten dede
ende sette daer hoechlike
den stoel vanden keyserrike
daer hi stoet iiijc jaer
ende lxviij daer naer
eer die romeine daer toe quamen
datsi weder keyser namen
dat was karlen den vromen here
diet daer weder sette in sine ere
ende van dan vordane mee
bleuen ter werelt keysere twee
deen hoert den griken toe
dander den latinen alsoe
maer der grieken macht ende ere
es te vallen harde sere
want der latine keyser heeft al
macht ende ere groet ende smal
op dat hi hem soe setten can
dat hem god sire hulpen an
constantine in grieken lant
houtmen ouer enen sant
men viert daer sine feeste alsic sach
opten xxisten dach
die inde maent van meye leeght
mertens coronike seeght
doene siluester doepte daer
hi quite wart ende claer
van al sire lazerien
datmen hem doen hoerde lien
dat hi opter vren dare
christum sach openbare
hi was ernstech telker stede
te gods dienste ende eersam mede
ende dede meerren die kerken
ende eerde papen ende clerken
hi dede oec stichten vaste ane
dat palays ter latrane
ene kerke in christus eeren
des behouders ons heren
daermen tfondament groef
droech hi tes fundaments behoef
op sine scouderen met werden
xij manden met erden
hi deedse siluestre wien
ende met priuilegien vrien
ende daertoe heeten mede
die hoetkerke van kerstenhede
noch houden die romeine daer
dese wijnghe dat es claer
opten neghenden dach alsmen seit
die na alre heileghen dach leit
ende recht opten seluen dach
daer dat volc al toe sach
quam in de kerke een beelde staen
an de want na christus ghedaen
oft daer ane ware ghescreuen
dat van bouen wart ghegheuen
met handen ghemaect niet
datmen daer noch staen siet
in dese selue kerke daer
es noch die houten outaer
daer sente peeter messe op dede
ende sine nacomelinghe oec mede
doen die paus al ouer al
steenen outare beual
dedi inde kerke dare
bliuen desen outare
in sente peeters ere
ende dat daer op nemmermere
ander priester vroech na spade
dan die paus messe en dade
datmen noch houdt zonder saghe
want telken wittendonresdaghe
setmen dien outaer voert
ende alsoe den pausen toe hoert
doet hiere gods dienst op
ende anders en gheen bisscop
ende spaeschauonds dat verstaet
alsmen vander vonten gaet
bouen de haghedocht alsmen seit
daer sente laureins in leit
dedi ene kerke maken
van ere sierliker saken
ende trappen ane de haghedochte
daer men mede gaen mochte
ten lichame als men woude
ene lanterne van goude
dedi maken ende hanghen daer
die de haghedocht maecte claer
ij kerken maecte hi mere
in peeters ende pauwels ere
ende hare lichamen beide
hi in harde dire vate leide
ende makese rike menechfoude
beide van seluere ende van goude
hi starf alsic versta
in ene stat heet nichonia
in salecheiden ende in eren
ende voer ter glorien ons heren
al was kersten constantijn
helena die moeder sijn
en woude noch kersten werden niet
maer hilt hore ant ioedsche diet
nochtan dat hi hare lettren zende
daer si claerlec mede kende
dat sijn lijf ende sijn vel
ghenesen waren int doepsel
ten lesten quaemt daertoe
want god onse here woudt alsoe
dat helena soeken dede
onder alle die ioedschede
xij meestre van groeter liste
ia die wijste diemen wiste
ende die souden disputeren met
paus siluestre vander wet
ende wie van hen bleue bouen
sijn wet soude helene louen
dus quam helena dare
ende brachte hare ioeden vore hare
ende constantijn brachte ieghen hen
paus siluestere meer no men
wat holpe dat ict maecte lanc
siluester an horen danc
verwan die meestre algader
alsoes hem onste deuweghe vader
wat si seiden oft brachten voert
dat ne was maer een oert
iehgen siluesters argumente
si verloren al die vente
doen si waren aldus erre
dadensi halen enen verre
die welt was ende onghehiere
desen verre brachtmen sciere
inden rinc vore al die liede
daer wonder groet ghesciede
een der meestre tote hem ghinc
ende las hem in sine ore een dinc
dat van machte was soe groet
dat die verre viel steen doet
doe sprac die meester alse een sot
dit verbiedic uwen god
ihesum dat hijs niene doet
doe siluester dit verstoet
gaf hi sijn herte te gode wert
ende sprac daer na metter vaert
et sijn vele minder saken
die leuende doet maken
dan leuen doen die doede
dat staet al ane gode
moghdi uwen god verbidden des
dat hi dese beeste die doet es
leuen doe ende op staen met
wi houden ons an uwe wet
en condi des ghedoen niet
ende eest dat het mi ghesciet
dat ghi dan gheloeuet mi
dat onse wet beter si
dit wart daer ten seluen tiden
gheconsenteert in beiden siden
tusschen helenen ende constantine
doen waest al verloerne pine
die ioeden haddens gheene macht
siluester an riep die gods cracht
entie verre ter seluer stont
stoet op sine voete al ghesont
ende ghinc danen hi quam
ter weiden wert als een lam
doen wert bekeert helena
ende al dat hare volghde na
ende die ioeden alle mede
ontfinghen dat kerstenhede
helena dese keyserinne
wart ene groete santinne
van gode alsoe vercoren
dat cruce dat was vercoren
iiic iaere oft daer omtrent
daer christus ane stoet gheprent
mids hore tesen stonden
met miraclen wert vonden
onder die erde daert lach
gheborghen harde meneghen dach
allen kerstenen onbekant
die ioeden wisten wel thant
doensi christum hadden doet
dat hore destruxie groet
an dat heileghe cruce ghelaghe
ende daertoe hore groete plaghe
soe dat si met scalcheiden
drie crucen in derde leiden
soe diepe dat was wonder
ons heren cruce leidensi onder
ende dandre in waren dinghen
daer die ij dieue ane hinghen
die leidensi daer bouen
dit daden die ioeden verscouen
hoe dat quame tandren stonden
dat dese crucen worden vonden
datmen niene worde gheware
welc dat heileghe cruce ware
helena die keyserinne
woude nu wesen in inne
waer dat cruce ware ghedaen
daer christus ane hadde ghestaen
in iherusalem trac si daer nare
ende dede comen vore hare
alle die ioeden vander stede
ende oec van buten mede
ende alse die ioeden tere scaren
vore helenen versaemt waren
vraeghde si hen aldus
waer es thout daer christus
onse behoudere hinc an
die ioeden andwerdden dan
dat sijs en wisten niet
helena beual ende hiet
datmen al die ioeden sciere
verbernen soude in enen viere
doen dat die ioeden saghen
begonste hen des wanhaghen
ende namen enen iudas
die daer onder hen was
ende leuerdene der vrouwen
ende seiden hare bi trouwen
souds hare berechten ieman
dat soude wesen die man
want sine vorders hadden den sede
dat si altoes die waerhede
van kinde te kinde hadden gheseit
waer dat cruce ware gheleit
ende dat hi oec soe wijs ware
hi soude wel berechten hare
waer af dat si begherde
doen lietsi haerre verde
alle dandre ioeden gaen
ende hilt desen iudas gheuaen
helena sprac met ernste groet
nu sich dijn leuen ende dine doet
sijn beide gheset hier vore di
wiltu leuen soe wijs mi
die stede sonder beiden
daer dine vordren tcruce leiden
iudas die wijs was ende vroet
ende dat wel wiste ende verstoet
datter ioeden groete plaghe
ane christus cruce ghelaghe
waert dat worde vonden
andwerde ten seluen stonden
die stede daer ghi omme vraeght mi
en weetic niet waer si si
want het was langhe te voren
eer ic ter werelt wart gheboren
doen dat soude sijn ghesciet
bi den here die hem crucen liet
sprac helena en si dat
ghi mi wijst de selue stat
daer v vordren dcruce leiden
ic sal v al sonder beiden
alsoe iammerlec doen bederven
dat ghi van hongre selt steruen
ende thant sonder meer segghen
dedsine inden kerker legghen
daer hi vij daghe lach lanc
dat hi en at noch en dranc
doen riep hi met stemmen groet
men helpe mi vut deser noet
ic sal v wisen sonder beiden
daer mine vordren dcruce leiden
doen wart hi thant vut ghedaen
ende es haestelec ghegaen
toter stede van caluare
op gode riep hi dare
dat hi vertoende openbare
die stede daert cruce ware
doen beefde daert menech sach
die stede daert cruce lach
iudas ghinc daer grauen thant
omtrent xx screden ende vant
die cruce tenden een
doe en was daer harre gheen
die gheweten conste clare
dwelc christus cruce ware
doen si in twiste sonder waen
toter noenen hadden ghestaen
brachtmen ghinder alsoe houde
enen doeden alst god woude
op welken doeden men leide
dierste ij crucen beide
des hem twint en was te bat
mer alsoe saen alse dat
derde cruce quam daer an
wart die doede leuende dan
doen loefden si ghemeenlike
onsen here van hemelrike
ende helena om die zaken
dede dier ene kerke maken
optie stede meer no min
ende sette daer dat cruce in
versiert harde menechfoude
beide met seluere ende met goude
iudas wart kersten dar
ende wart bisscop daernaer
van iherusalem der stede
onse here verwijsde hem mede
die nagle die ghinghen onsoete
dore sine hande ende sine voete
doen si kersten was aldus
wart hi gheheten quiriacus
ende wart heilech man daer nare
ende starf salech martelare
wies passie ende leuen
die kerke scone heeft bescreuen
dus onste god onse here
sente helenen selker ere
dat mids hare in dien stonden
sijn heileghe cruce wart vonden
daer hi zonder sine scout
des menschen sonden ane gout
in rome lach en drake
in een hol gheheeten een lake
die daer dede groete plaghe
want hi doedde alle daghe
vim menschen alsic las
met sinen gheblase die venijnt was
siluester dien god minde
sette in gode sijn gheninde
ende heeft priestre tot hem ghenomen
ende es toten hole comen
daer hi neder moeste stappen
onderhalfhondert trappen
eer hi den drake vant
een cruce maecte hi thant
dien drake bant die here
soe dat hi nemmermere
vte en comt vore doemsdach
ende daert menech toe sach
sloet hine vast ende wale
met sterken doren van motale
dus verloeste siluester dare
rome vandien groeten vare
ende dat meeste deel vander stat
ontfinc kerstendoem om dat
hi sette oec dese heileghe vader
dat die ghewaeden allegader
daer men op sacreerd bequame
gods ons heren lichame
niet en mochte siden sijn
noch oec gheverwet vlassijn
maer wit vlassijn sijt zeker dies
alsoet vter erden wies
om dat christus int graf was gheleit
in een suuer wit linen cleit
in desen tiden bekeerden met
vele liede an christus wet
flamanus ende dyoscherus
ordineerden oec doen aldus
datmen die salmodyen
singhen soude in tween partien
alsmen noch pleeght tesen tide
deen vers in deen side
ende dander ter ander siden
dies men niene plach vore dien tiden
siluester starf in payse
ende bi octouiaens palayse
wart hi begrauen sijds ghewes
daert nu ten hoefde gheheeten es
maer nu rust hi alsic versta
in enen cloester heet nouancula
in een bisdom dat gheheeten is
episcopatus mutinensis
xxij iare hi paus sat
x maende ende xi daghe na dat
die daghelijc seeght desen here
enen pater noster in gods ere
sal tsinen ende sonder waen
in gherechten gheloeue volstaen
marcus sat paus onghewaent
ij jare v daghe viij maent
dese sette ter messen also
hoeghe te singhene den credo
iulius wart paus hier nare
ende waest meer dan xi iare
eenen zeent hilt hi alsic versta
in de stat te nichea
daer versaemden tenen hope
ccc ende xviij bisscope
daer wart tien houe
arrius valsche gheloue
want hi seide openbare
dattie sone mindre ware
dan die vader inder godheit
dat was alte quaet gheseit
nochtan hilt hem an dat gone
constantius constantijns sone
daer die kerke met doeghde sere
want hi was een quaet here
ende dede hen pine ende groet verdriet
die dit gheloue en hilden niet
inder tijt dat dit ghesciede
waren vele heilegher liede
sente niclaus ende sente eusebius
sente hylarius ende secnte maximinus
die besscop van triere was
ende anastasius alsic las
bisscop van alexandrien
die goet was in theologien
die den quicunque wlt dichte
daer hi tgheloue met verlichte
vander heylegher drievoldechede
ende vander incarnatien mede
keyser constantius versende
dese julius in ellende
daer hi x jaer doeghde noet
doen constantius was doet
es hi te rome ghekeert
te sinen stoele ende gheeert
van leken ende van clerken
ende stichte sint ij kerken
xi iaer was hi paus daer
ij maent viij daghe voerwaer
liberius wart paus sent
dien die keyser heeft versent
om dat hi niet en woude lien
arrius heresien
drie jare was hi daer
ten stoele quam hi daer naer
ende dede des keysers raet
met arrius gheloue quaet
dus sat hi tkeysers paus dan
alse een onghelouech man
xvi iare regneerde hi
vij maent iij daghe lesen wi
doen dese liberius was versent
alsic thant dede bekent
sat felix paus een jaer
ende om dat hi seide vorwaer
ende proefde openbare
dattie keyser onghelouech ware
dede hi hem thoef af slaen
ende daer na sat sonder waen
liberius der jare viue
paus ghelijc enen kaytiue
damasius wart paus ghemaect
die in dichten wel was gheraect
te versene was hi goet clerc
hi dichte menech goet cort werc
jeronimus te siere ghiften
sende hem vele scriften
hoe dat dpaepscap soude leuen
mede heeft hi hem ghegheuen
dese ij verse wet wel dat
gloria patri ende sicut erat
datment met songhe luut
telken dat een salme ghinghe vut
damasius deedt houden alsoe
vele santen leefden doe
merten ende ambrosius
jeronimus ende basilius
appollinarius ende andre met
die hier niene sijn gheset
jeronimus met siere pine
trac den soutere int latine
damasius maecte mede
te constantinoble in die stede
enen seent daer te samen
ijc bisscoppe quamen
daer wart verdoemt aldus
die valsche clerc macedonius
die segghen woude openbare
dat dheileghe gheest gheen god en ware
daer wart verclaert sijdts ghewes
dattie heileghe gheest es
ene mede substantie algader
ghelijc den sone ende den vader
damasius sat paus daer
een luttel meer dan xviij jaer
albericus wart paus dan
ende was een goet gherecht man
in desen tiden ic lese aldus
trac die bible ieronimus
vten ebreuschen in latine
dat hi nien dede sonder pine
in desen tiden alsmen vint
wart gheboren een kint
in emaus dien casteel
dat leuende was gheheel
tote den gordele ende al een
ende daer bouen ghedeilt intween
twe borste ij hoefde mede
ende elc hadde sine verstandelhede
ende sonderlinghe sijn weten
alse deen sliep woude dander eten
rechte thoren tween jaeren
staerf deen kint twaren
ende dander staerf daer na
sderds daeghs alsic versta
ende in deser seluer stont
soe was jan guldemont
die ierstwerf priester was
van antiochen alsic las
ende ardsbisscap na dat
van constantinoble der stat
albericus sat paus al daer
niet vele min dan xvi jaer
anastasius wart paus nv
dese hi sette dat seggic v
so wien een let ghebrake
dat hi te paepscaepe niet en trake
ende staen souden oude ende jonghe
alsmen dewangelie lase ocht songhe
iij jaer ende xxvi daghe
sat hi paus sonder saghe
innocentius wart paus doe
dierste paus die hiet alsoe
dese sette ende woude
dadt volc vasten soude
altoes opden saterdach
om dat god doen int graf lach
ende sine jongre oec vaste dan
oec sette dese man
vele rechte van clerken
ende van goeden vander kerken
die hi alle scoene bescreef
vele ongheloefs hi verdreef
des paes sette hi oec des sijt vroet
te gheuene daermen messe doet
xv jare hi paus sat
ij maent xx daghe na dat
zozimus wert paus hier na
dese maecte alsict versta
ende sette oec voer recht dan
dat engheen eyghen man
ten clercscape en mochte ghedien
ende datmen oec soude wien
spaeschauons als ghi siet
de grote kerse des men noch pliet
ende dat gheen clerc soe coene en ware
dat hi dranc vercochte openbare
recht oec in desen stonden
wart sent steuens lichame vonden
die iijc jaer oft daer omtrent
gheborghen lach onbekent
viij maent sat hi paus dare
xxv daghe ende ij iare
bonifacius ordineerde dat
wijf noch nonne ghewijt vat
noch dinghe die ghewijt ware
die hoerden tien outare
handelen en souden noch dwaen
paus sat hi hebbic verstaen
iij jare ende viij maende
dus vandict int scrijft staende
celestinus dierste was
paus na desen alsic las
dese ordineerde aldus
datmen judica me deus
segghen soude sonder chissen
vore dintroyt vander missen
ende datmen dien soutre alsic las
die van ic salmen was
telker missen moeste zinghen
want te voren in waren dinghen
en wasser anders niet toe gheset
dan depistele ende dewangelie met
ende hierbi hebbic vernomen
soe sijn vten salmen ghenomen
introyte ende gradale
ende offertorien alsoe wale
diemen alle singhen moet
eermen die sacrificie doet
hi sende alsic bescreuen vant
patriciuse in hierlant
sente mertens suster zone
daer hi tfolc bekeerde scone
hi verdoemde mede dan
nestoriuse de valschen man
die segghen woude also
ij persoene in christo
ende confirmeerde tier vren
enen persoen in tween naturen
deen nature die godhede
ende dandere die menschede
paus sat hi zonder zaghe
viij iare ende ix daghe
sixtus die derde vandien
name wart paus mettien
dese sette ende woude
dat gheen clerc en soude
hem doen wijen hier no dare
dan int bisdoem danen hi ware
hi stichte in rome alsic hore
onser vrouwen kerke maiore
kerken versierde hi menechfoude
beide met seluere ende met goude
den armen gaf hi vele hauen
bi sente laureinse es hi begrauen
leo dierste alsic las
die paus vandien name was
sende vele epistlen vte
vandes gheloeuen virtute
doen die wandelen alle dlant
ghestruweert hadden metter hant
versierde hi die kerken weder
ende vernuwede op ende neder
der kerken ambachte ghewijt
hem gheuiel op enen tijt
dat vele liede te samen
te sire hant offeren quamen
daer een scone wijf custe sine hant
daer af hi becoert wart thant
dat rau hem soe betterlijc
doen hi thuis quam heimelijc
alsoe hem sine consientie gaf
dat hi sine hant sloech af
om dat si zake was der dinc
doen hi niet ter kerken en ghinc
ende daghelijcs messe niet en dede
alse te voren was sijn sede
maecte tfolc gheruchte groet
doen hi was in deser noet
riep hi onser vrouwen an
ende vaste ende beedde dan
ende si quam daer hi lach
ende met sinen oeghen toe sach
ende sette hem ane sine hant
ende hi was ghesont thant
in deser tijt wet wale
struerde dlant van ytale
die goten ende vrankerike mede
daer si braken menegne stede
xxi iaer regneerde hi
ende bina iiij maent daerbi
hylarius wart paus nu
dese sette dat segghic v
ende ordeneerde ende woude
dat gheen paus en soude
ordineren die hi wilde
dat paepscap na hem hilde
arture was nu alsic las
die coninc van bertaingen was
die met sire groeter hoefshede
ende sire groter doeght mede
al brachte onder sine hant
vrankerike ende vlaender lant
denemarken ende norweghen
die arturen alle neghen
om sine goedertiernheit groet
ende anders om enghene noet
eens nam hi sine vaert
met hercrachte te rome waert
ende beual sinen broeder dlant
doen hi quam an des berchs cant
quam hem boedscap haestelijc
dat sijn broeder valschelijc
ane hem toghe die crone
ende oec sijn wijf dan was niet scone
doe keerde hi weder alsoe houde
ende recht daer hi landen soude
ende vten scepe te lande gaen
heeften sijn broeder daer bestaen
daer vachtmen met nide groet
walewein die bleef daer doet
daer arture droeue om was
doch wan arture den pas
ende den opganc al waest hem swaer
doen orloeghdensi vij iaer
in dende vergaderdensi
tenen wighe der zee bi
daer arture sere wart ghewont
in een scip viel hi tier stont
ende voer in een eylant
daermenne noysider en vant
maer bleef verloren alsict vinde
noch en weet men niet sijn inde
paus sat hylarius
vi iaer ic vindt aldus
iij maent ende x daghe
dit houdet al sonder zaghe
simplicius quam hier na
een heilech man alsic versta
de stat van rome sciet hi
in v prochien lesen wi
ende in elke dat ghijt wet
heeft hi enen priester gheset
die anders en dede meer no mider
dan hi biechte ende doepte kinder
ghelijc dat noch cureite sijn
in deser tijt was merlijn
in bertaingen die den lieden
dinghe seide die ghescieden
sijn moeder was begheuen
ende leidde ere nonnen leuen
ende alsi alleene was
quam die quaede gheest alsic las
ghedaen als een ionc man
ende sachse harde lieflijc an
doen hi dit langhe hadde ghedaen
quam hi int leste vore hore staen
daer si was heimelike
ende helsese lieflike
ende hier af alsmen vint
bleef si draghende kint
doen soe dede die coninc maken
enen torre van groeten zaken
ende soe wat die goede man
sdaeghs dede maken daer an
dat lach smorghens alter neder
die coninc versochte voert ende weder
onder alle sine wise doe
hoe dat mochte comen toe
die meestre die van nide groet
gherne hadden ghesien merlins doet
om dat hi soe vele wiste
te segghene van groeter liste
antwerden si openbare
waert dattie moertre ware
ghemingt met eens kints bloede dan
dat noyt vader en ghewan
dwerc soude wel comen toe
die coninc dede soeken doe
alselken kint nernstelike
tallen steden in sijn rike
soe langhe datmen merline vant
want daer kindre speelden op tsant
ende sere scouden onderlinghe
sprac deen kint dese dinghe
du waers sonder vader gheboren
ic hebt di seluen segghen horen
daer ane kindemen openbare
dat dat kint sonder vader ware
doen hi quam voer den coning
sprac hi thant dese dinc
her coninc ic ben verraden
mijn bloet en mach in staden
vwen werke staen twint
maer doet grauen int fondament
ghi selt vinden die saken
daerbi dat uwe werke braken
die coninc dede grauen thant
soe langhe dat hi ondervant
waer af te valne plach
daert menich mensche toe sach
dus soe maecte hi twaren
alle die meesters loghenaren
simplicius sat paus dare
al luttel meer dan xv iare
felix wert paus almen siet
die derde die alsoe hiet
ene keerke stichte dese here
te rome in sente jacobs ere
hi sette oec ende woude
datmen die keerken wien soude
ende dat oec elc man
diemen in rechte sprake an
oft wroeghde van enegher saken
datmen hem respijt soude maken
daer hi hem binnen mochte beraden
ende antwerden met staden
ende dattie wroeghere oec clare
soude sijn van quader mare
hi sat viij iaer ende xi maent
ende xvij daghe alsmen waent
gelasius alsoe wi lesen
wart nv paus na desen
dese maecte orisoene
tracte ende ymnen scone
ter prefacien dede hi best
vere dignum et iustum est
rechte in desen stonden
wart sente michiels kerke vonden
in ene steeroke alsmen daer siet
wise maecte en weet men niet
in deser tijt oec vonden was
die lichame sente barnabas
ende dewangelie hem beneuen
die matheus hadde bescreuen
in abreusche met siere proper hant
gelasius alsoe ict vant
zat viij maent ende viij jare
ende xxviij daghe paus dare
anastasius wart paus nv
dese sette dat seggic v
dat om errescap noch om haten
gheen priester en soude achterlaten
sine ghetiden groet no clene
sonder die messe allene
ij iare sat hi paus doe
ende xi maende daer toe
ende xxiij daghe met
dus vendict int latijn gheset
symachus ende laurencius
worden beide ghecoren aldus
alte rome inder steden
hieromme worden ghesceden
paepscap ende leke mede
soe dat daer was groet onurede
doch mids diderike den coninc
wart soe ghesaet dese dinc
dat symachus paus es bleuen
na wart hi nochtan verdreuen
om dinghen diemen hem teech an
ende laurentius wart paus dan
dpaepscap bi desen saken
ghinc echt nv partien maken
soe dadt swaerlijc nv ghinc staen
een seent wert tsamen nv ghedaen
daer versaemden tenen hoepe
ijc ende xx bisscoppe
symachus puergeerde hem claer
van datmen ouer hem seide daer
ende wart paus gheconfirmeert
ende laureins wart ghecondempneert
in desen tiden ic lese aldus
wart kersten clodoueus
die coninc was van vrankerike
die van doeghden was rike
het dedene kersten sente remijs
een kerke stichte hi te parijs
in peeters ende pauwels ere
die hi rike maecte sere
in deser tijt ic vinde aldus
leefde die goede clerc boetius
sente remijs ende maxentius
sente leodegarijs ende arnulphus
vij maent ende xv iaer
sat symacus paus daer
ende xxviij daghe daer toe
hormisda wart paus doe
die vele goeds den armen gaf
om dat sire souden leuen af
die kerken versierde hi mede
met ornamenten telker stede
tsente peeters wart hi begrauen
daer hi liet van sire hauen
een stuc seluers dat woech tier stont
dusentech ende xl pont
ix iare ende xviij daghe dan
sat hi paus dese goede man
ian dierste die soe hiet
wart paus nu alsmen siet
in desen tiden waerlike
bekeerde te christum vrankerike
diederijc alsic las
die der gothen coninc was
ende ytalien hadde onder dan
vinc desen iersten ian
ende incarcererdene mede
daer hi zaen sinen inde dede
dat god wrac alsic versta
want diederijc starf zaen daerna
ende en heilech ermite sach
in visione daer hi lach
datmen in tormente scarp
sine ziele in de helle warp
hi was viij maent ende ij iaer
ende xviij daghe paus daer
felix die vierde wart paus dan
hi sette dese goede man
datmen bestriken soude de lieden
eer si vander werelt scieden
met heilegher olyen als ghi siet
datmen noch te doene pliet
iiij iare ij maent sat hi
paus ende xiij daghe daer bi
bonifacius quam nv alsic las
die dander van dien name was
dese sette inder kerken
dattie leke vanden clerken
versceden souden vroech ende spade
alsmen daer in messe dade
ij iare xxvi daghe
sat hi paus zonder zaghe
iohannes wart paus doe
dander die hiet alsoe
in desen tiden ic vindt aldus
leefde sente maurus
sente benedictus iongre was
paus sat hi alsoe ic las
ij iare ende iiij maent
ende vi daghe alsmen waent
agapitus wart paus hier na
dese sette alsic versta
dattie papen altoes souden
des sondaeghs processien houden
datmen noch houdet wale
in kerken conuentuale
xi maent sat paus dese here
xiiij daghe ende nimmere
siluerius moeste paus nu wesen
die keiser versende desen
verre lants in ene stede
daer hine dan doeden dede
dat toe brachte alsic versta
die keyserinne theodora
om dat hi weder en woude ontfaen
enen bisscop dien hi ghedaen
te banne hadde ende verdoemt beide
om dat hi ieghen tgheloeue seide
hi sat v maent der jare drie
ende ix daghe paus alsic sie
virgilius wart paus dan
belligarius die hoeftman
verloeste rome dat beseten was
vanden ghoten alsic las
daer hi een cruce wan ter seluer stont
van goude dat woech c pont
dat hi sente peetre gaf
noch en stoet niet af
theodora die keyserinne
si en dede met fellen sinne
desen paus oec vaen
om dat hi niene woude ontfaen
den bisscop voreghenoemt
dien agapitus hadde verdoemt
ende daer hi in ene kerke vloe
deedsine vut trecken doe
ende en seel binden anden hals
ende dede hem soe vele ongheuals
datmenne vander morghenstonde
sloyde al toten auonde
ende in enen kerker leide dan
daer hi starf een heilech man
in desen tiden ic lese aldus
was die clerc theophilus
die christum ende sire moeder ghinc af
om dinc die hem die duuel gaf
die sider te hem seluen quam
ende selc berou ane nam
dat hem maria scone
versoende an horen sone
in deser tijt des sijt wijs
soe starf sente remijs
berechte lxxij iaer
int gheloeue sayden twist
in deser tijt hebbic verstaen
was in scollant sente brandaen
in wies vite alsic sach
men groet wonder lesen mach
ende sente steuens ghebeente mede
was te rome bracht inde stede
ende bi sente laureinse gheleit
paus sat dese ter waerheit
iiij iare der maende tiene
xxv daghe na minen siene
ian wart paus na desen
die derde ian daer wi af lesen
in deser tijt ic vind aldus
was die goede clerc fortunatus
die wise poete vercoren
vte ytalien gheboren
die te tours quam om dat hi daer
sente mertens vite bescref claer
ende bisscop wart na dat
tote poytiers in de stat
in deser tijt sachmen varen
in die locht viereghe scaren
ende daer na besaten thant
de lombaerde ytalien lant
ne kerke dede maken dese here
n philips ende iacobs ere
nde doen hise hadde ghewijt
tarf hi in corter tijt
doen soe wart paus daer
pelagius die ghecoren was
sonder skeysers beheet alsic las
dat te voren niene mochte ghescien
in weet hoet nu quam te dien
doen belaghen ic lese dat
die lombaerde rome die stat
het rechende oec soe sere dan
dat die tybre te rome ran
ouer die mure vander stede
die groete scaede in rome dede
ende vanden beesten die verdronken
ende daer na laghen ende stonken
storuen soe vele liede sijds ghewes
dat wonder te segghene es
dat meest dede de stanc
van enen drake die daer verdranc
x iare sat hi paus daer
gregorius wart paus dar naer
dierste die was van die name
een reine leerere zonder blame
die de heileghe scrifture ontbant
ende ondersochte ende ondervant
omtrent xl omelyen
maecte hi te sire partien
ende ander scriften vele
hi ontbant ioppe ende ezechiele
enen cloester maecte hi mede
in sine eyghene woenincstede
soe datmen seide openbare
dat hi en erdersch inghel ware
om dat hi leidde claerlike
een hemelsch leuen op ertrike
hi maecte die statioene
diemen te vasten pleeght te doene
van kerken te kerken inde stat
van rome noch houdmen dat
te vasten daer tesen stonden
in verlanessen svolcs zonden
hi dede oec zonder waen
hoefde ende lede af slaen
allen beelden met sinen ghebode
die ghemaect waren na dafgode
om dat hi clare ende wale
dongheloeue altemale
ontwortelen woude ende verdriuen
dattet meer en soude becliuen
hi dede ter messen alsic versta
diesque nostros in tua
pace disponas datmen leest daer
daghelike in dien outaer
hi was dierste lesen wi
die screef seruus seruorum dei
dats knecht der gods knechte
dit scriuen die pause van rechte
dore al dat hi was soe gheraect
ende in alle doeght soe volmaect
nochtan haddi aduersarise groet
diene beneden na sine doet
datti hadde soe goeden name
ende om sine ewelike blame
sine boeke wouden verbranden gaen
en hadt een sijn dyaken ghedaen
die ten heileghen swoer dat
die heileghe gheest op hem sat
als ene duue met lichte
daer hi screef ende dichte
ende dat hijt sach openbare
hi sat paus xiij iare
vi maent x daghe daer toe
hamanus wart paus doe
dese sette ende woude
datmen inde kerke luden soude
tallen ghetiden alst noch doet
paus sat hi des sijt vroet
i iaer v maende ende ix daghe
dit houdic al zonder zaghe
bonefacius die derde
wart vanden stoele nu herde
hi sette dese zaken
datmen een gruene laken
opten outare zoude legghen
paus sat hi hoere wi segghen
viij maent ende nimmere
bonefacius wart doen here
de vierde die hiet alsoe
dese paus brachte dat toe
ane den keyser die hiet phocas
dat sente peeters kerke was
hoeftkerke waerlike
van allen kerken van ertrike
oec beiaeghde hi ic lese daer af
dat hem die selue keyser gaf
den ronden tempel mede
daer te rome inde stede
die ghemaect was wilen ere
inder godinnen tebes ere
die der gode moeder hiet
alse wilen plach theiden diet
dien tempel wijde hi met eren
in dere der moeder ons heren
ende alle gods heileghen met
priesters heeft hire in gheset
die ten eweghen gode horen
daermen den duuel diende te voren
noch heetet te derre stonde
onser vrouwen kerke rotonde
alre heileghen feeste sette hi
ende alre zielen dach daer bi
vi iaer hilt hi die stede
ende xxv daghe mede
beusdedit quam hier nare
ende waest xx daghe ende iij iare
daer dese custe ane den mont
enen lazerzen wart hi ghesont
bonefacius die vijfte die
wart paus nu alsict sie
dese sette dat wijf ende man
wesen soude inden ban
die roefde oft stole in kerke
hi sat paus alsict merke
xiij daghe ende v iaer
honorius wart paus hier naer
dit was en heilech man
alle tgoet dat hi ghewan
gaf hi den armen meldelike
vele kerken maecte hi rike
die hi versierde menechfoude
van gheestente seluere ende van goude
drie kerken stichte hi mede
daer te rome inde stede
deene in sente agneten ere
daer in groefmen desen here
xij iaer hi paus sat
ende xi maend in de stat
ende xxvij daghe daer toe
zeuerinus wart paus doe
heilech in alle manieren
gheraect ende goedertieren
die clercscap minde ende eerde
ende den kerken dinghe meerde
ende melde ieghen darme was
hi sat een iaer paus alsic las
doen groeuenne sine clerke
in sente peeters kerke
ian de vierde wart paus na datte
dese metter heilegher kerken scatte
cochte menech m volcs vri
van eyghenen dienste seeghtmen mi
hi si paus ix maent i iaer
ende xviij daghe oec daer naer
theodorus dierste quam hier na
dese maecte alsic versta
een boec van penitentien goet
daer vele orboers in stoet
ende ander dinghe sette hi mede
vi iare hilt hi die stede
v maende viij daghe met
merten wart paus hier na gheset
dierste die alsoe hiet
van desen men ghescreuen siet
dat eens daer hi messe dede
een quam daer ter seluer stede
diene doet woude slaen
ende daer hi tswert vt liet gaen
wart hi thant staerblent
te rome maecte hi enen zent
daer hi condempneerde starke
pauwelse den patriarke
van constantinoble om dat
hi valschlike patriarke sat
ende volghde valscher leringhen
die keyser om dese dinghen
versende den paus thant
in een verre quaet lant
daer hi starf salechlike
ende voer te gode in hemelrike
sine feeste leeght alsmen sach
alder naest sente mertens dach
die bisscop van tours was
vi iaer ij maent alsic las
ende xxvi daghe hi paus was
eugenius wart paus dan
die goedertierne heileghe man
gracilec sere ende ghemint
paus sat hi alsmen vint
ij iare ende viij maent
xxij daghe alsmen waent
vitalius wart paus nu
dese maecte dat segghic v
der roemscher kerken zanc
na rechter musiken ganc
ende concordeerdene al vut
mede opter orghene luut
des men te voren niene plach
paus sat hi alsic sach
xiiij iare maende sesse
deodatus seeght die lesse
wart paus nu ghemaect
dese was soe wel gheraect
ende soe goedertieren te wensche
dat noyt arm noch rijc mensche
die an hem sochte troest
van hem en keerde onghetroest
ij maent ende iiij iaer
ende v daghe sat hi paus daer
decius wart paus na dat
dese versierde sere die stat
daer wart hi begrauen dan
iij jaer sat paus dese man
v maent der daghe tiene
dus vindict na minen ziene
agato wart paus daernaer
ende waest v maent ende ij iaer
ende drie daghe daer toe
leo dander wart paus doe
dese sette ende woude
datmen den paes gheuen soude
in alle kerken hier ende dare
alse agnus dei ghesonghe ware
van scoenre spraken was hi
in scrifturen vroet daer bi
wel soe sprac die tonghe sijn
beide griex ende latijn
den armen was hi goet ter core
beide met handen ende met labore
xi maende hi paus sat
ende xvij daghe na dat
benedictus wart paus doe
dander die hiet alsoe
die hem pijnde vtermaten
te volghene sinen vorsaten
in doeghdeliken werken
ende sere minde die kerken
x maende ende xiji daghe
zat hi paus sonder zaghe
ian die vijfte zat paus nu
paus sat hi dat zegghic v
x daghe ende i iaer
zeno wart paus daer naer
die heilech van leuene was
xi iaere alsic las
was hi paus ende nimmere
sergius wart doen here
dierste paus die soe hiet
dese paus alsmen siet
ene seluerne casse vant
alsoe hem god dede bekant
te zente peeters alsic las
die soe sere verrostecht was
datmen cume wart gheware
datse zeluerinen ware
in ene oude donker stat
een cruce vantmen int vat
ghesiert harde menechfoude
met ghesteente ende met goude
daer in was al gheheel
van ons heren houte en deel
datmen daer te toenne pleeght
alse des heilechs cruis dach leeght
hi sat paus ix iaer
viij maent xxviij daghe daer
leo die derde wart paus nu
in desen tiden dat zegghic v
wart ghedoedt zente lambrecht
die bisscop was te maestrech
al bleef te ludeke doet die man
hi wart te tricht begrauen dan
maer doemen den stoel na dat
te ludeke trac ter stat
voerdemen den lichame mede
datten dodo doeden dede
was om dat hi dorste castien
puppine van sire amien
die dodoes suster was
die hi hilt alsoe ic las
boven sine ghetroude wijf
dat coste lambrechte sijn lijf
dese puppijn was maerteels vader
ende coninc puppijns oudervader
ende begghen sone alsic las
te harstalle sine woeninghe was
van desen lieden hebbic vernomen
sijn die hertoghen van brabant comen
dese leo en es niet met
int ghetal der pause gheset
om dat hi alsic vernam
quaelle lichte daer toe quam
xi maent saut hi paus ende ij iaer
ian die zeste wart paus daernaer
martelere starf hi alsic las
iij iaer ij maent hi paus was
ende xxiij daghe mede
ian die seuende besat die stede
dese was gheleert herde wale
ende hadde ene scone tale
ene capelle stichte hi
sente peeters kerken bi
inder moeder gods ere
daer groefmen desen here
xxviij daghe ende ij iaere
vij maent sat hi paus dare
sysinnius wart paus na dat
diet maer xx daghe en sat
constantinus alsic versta
besat den paus stoel hier na
die keyser iustiniaen
daer hi messe vore hem dede
daer die keyser in waerre dinc
gods lichame van hem ontfinc
ende bat vor hem onsen here
den paus dedi groete ere
ende confirmeerde groet ende smal
der roemscher kerken rechte al
keyser philipse seide hi
enen kettere lesen wi
om dat hi telker stede
die beelden vten kerken dede
xvi daghe der iare seuene
sat hi paus in sinen leuene
gregorlus dander die alsoe hiet
wart paus alsmen bescreuen siet
in deser tijt ic lese aldus
bekeerde een bonifacius
dfolc van almaengen lande
daerne die paus selue sande
erdsbisscop wart hi na dat
al tote mense in die stat
daer na wart hi ghesant
predeken in vrieslant
daer hi wart ghemartelijt
karl marteel in deser tijt
vader van coninc puppine
trac doen ouer den rine
daer hi ieghen die sassen vacht
ende warp al onder sine macht
almaengnen swauen prucen doe
ende al toter dunouwen toe
hi bestoet oec pinen me
hi trac ouer die roede zee
daer hi die sarrasine versloech
om haer groet ongheuoech
doen gregorius dese here
sijn goet dore goeds ere
der heilegher kerken hadde ghegheuen
inde hi zalechlijc sijn leuen
doe hijt xvi iaer hadde gheweest
viij maent xx daghe alsmen leest
gregorius die derde
wart nu paus ende herde
hi dede ter messen min no mee
quorum sollempnitas hodie
celebretur domine deus
dese paus gregorius
verdoemde den keyser leone
om dat hi die beelden onscone
vut allen kerken werpen dede
met sire quaeder moghenthede
enen zeent dedi te samen
daer doen bisscoppe quamen
omtrent m alsic las
daer dat gheconfirmeert was
datmen die beelden ons heren
ende die heileghen soude eren
ende wie des ware contrare
dat hi dan vermeesaemt ware
in deser tijt belaghen mede
die lombaerde rome die stede
met groeter cracht moghendelike
de paus sende in vrankerike
an karlen puppijns vaeder
ende sende hem algaeder
die slotle vander biechten met
dat hi quame ende onghelet
der roemscher kerken ende stoede in staden
die paus voer ter goeds ghenaden
doen hi viij maent ende x iaer
ende xx daghe daer
paus met eren hadde gheweest
zacharias alsmen leest
besat nu des paus stede
metten lombaerden maecte hi vrede
ende pays vanden orloghe
hi trac die dyaloghe
vten griexen in latine
meesterlijc met sire pine
karlen puppijns broeder
beide van vaeder ende van moeder
dede hi ter scolen gaen
ende daer toe moenc abijt ontfaen
hi sat x iare maende twee
paus ende xv daghe min no mee
steuen wart paus daer naer
ende om dat die lombaerde swaer
der kerken waren ende haert
trac hi te vrancrike waert
ane puppine maerteels sone
om het te claghene tgone
doen hi quam ter zeluer wilen
daer puppijn was op iij milen
es puppijn ieghen hem ghegaen
ende nammene metten breidele zaen
ende leiddenne ten seluen male
metter hant tote in sine zale
daer hine eerlijc ontfinc
daer wijde hine coninc
ende sijn kint oec waerlike
coninc te sine vrancrike
ende hoer nacomelinghe na desen
altoes souden coninc wesen
dit stoet voert zonder lette
tote opten graue hughe capette
diese valschlike verdreef
ende here selue daer in bleef
dat al noch in desen daghen
die hertoghen van brabant claghen
want si recht oer willen sijn
comen van desen puppijn
v iare steuen paus zat
ende ij maent paus wart na dat
paulus die besat die stede
die vele goeder werke dede
dese was soe goedertieren
ende soe zachte in alle mainieren
dat hi noch vroech no spaede
quaet loenen en woude met quaede
nachts plach hi te gane
met enen heimeliken caplane
alst die liede niet en saghen
daer arme liede siec laghen
van huse te huse inde stede
ende toten gheuanghenen mede
ende stoet hen bi met sinen goede
om te stoppene hoer armoede
weduwen oec ende weesen
halp hi gherne vten vreesen
in deser tijt was waerlike
sente gengolf in lotrike
die in vrancrike cochte ene fonteine
ende deedse in enen sconen pleine
in borgoengen vte springhen
sijn wijf in waren dinghen
hadhi ghelaten alsoe wel
om datsi dede ouerspel
doe bracht sijt daertoe na hoer gheuoech
dat een clerc doet sloech
doe dwijf hoerde zegghen dan
dat miraclen daede hoer man
spracsi dats alsoe waer
als dat mijn inde zinghet claer
ende dat ghesciede alsoe houde
ende alsoe dicke alsi soude
spreken waest cort waest lanc
hoerdemen dat hoer inde zanc
constantijn dat segghic v
besat des paus stede nu
die bina leec was alsic las
sonder dat hi priester was
die met onwette quam
ten pauscape alsic vernam
daeromme soe wart hire zaen
met scanden weder vut ghedaen
ene maent sat hi paus ende j iaer
steuen die derde quam daer naer
diet al weder onsette
dat sijn vorsate sette
ende hem allen degradeerde
die hi vore promoueerde
sonder doepsel ende crisma
paus sat hi alsic versta
iij iaer der maende sesse
adriaen seeght die lesse
besat nu des paus stede
groet karl om des paus bede
belach die lombaerde alsic versta
in ene stat heet papya
desideriumme horen coninc
ende sijn wijf hi daer vinc
ende voerese in vrancrike gheuaen
te roeme quam karle daerna zaen
ende gaf sente peetre weder
al sijn rechte hoeghe ende neder
die hem waren te broken af
die sijn vaeder der kerken gaf
oec gaf hi daer alsic goeme
dese twee hertoghdoeme
van spoleten ende bonenventen
daer groet af sijn die renten
ende doen wart hi aldus
van rome ghemaect patricius
torren ende mure maecti mede
ende eerne porten ane die stede
enen zeent heeft adriaen
in rome te samen ghedaen
daer bisscoppe waren optien dach
c ende drie ende vijftach
sonder ander prelate alsic las
daer karle selue mede was
die paus ende die zeent ghemeene
gauen karlen die macht alleene
dat hi paus kiesen mochte
na dien dat hem orbore dochte
ende ordineren alle dinghen
die den roemschen stoele an ghinghen
ende dat erdschebisscoppe twaren
vut wat prouincien datsi waren
hoer bisdom van hem ontfaen
moesten eer si in zouden gaen
ende dies hem werdech niene dochte
dat hine wedersegghen mochte
ende die hier af ware contrare
dat hi thant vermeesaemt ware
karle maecte alsic vinde
vander lombaerde rike een inde
ende al dat si met harre macht
sente peetre hadden ontcracht
ende van ouden tiden ontkeert
heeft hi hen al weder ghekeert
die generale scole alsict gome
die doen lach inde stat van rome
bracht hi te parijs in die stede
daer hi cost ende pine om dede
enen clerc hadhi vercoren
was vut inghelant gheboren
die alquinus hiet alsic las
die wijs in vij arten was
die leerde karlen sine parten
ende oec vanden vij arten
soe dat karl was clerc goet
dat enen prinche wale stoet
karle minde zonderlinghe
teser werelt ij dinghe
dats ridderscap ende clergie
ende zekerlec donket mie
dat hi ij die beste hadde vercoren
die ter werelt toe behoren
daer meer in leeght eeren
ende oec die dienst ons heren
dan in anders iet datmen pleeght
die elc te sinen rechte dreeght
adriaen sat paus daer
x maent ende xxiij iaer
ende xviij daghe daer naer
dus soe vindict vorwaer
leo die vierde wart paus dan
ende was en goet heilech man
dese sette ende woude
datmen processie doen zoude
alse sente marcs dach leeght
alse die kerke noch pleeght
ende daer hire met soude gaen
wart hi van lieden gheuaen
die hem die oeghen vte staken
ende die tonghe vten monde braken
maer god onse here sijds ghewes
die alles dings wel machtech es
gaf hem weder na dien
beide sine tonghe ende sijn zien
doen trac hi metter vaert
heimelike te vrankerike waert
tote karlen den coninc
diene eersamlec ontfinc
met tranen claeghdi dan
sijn vernoy den goeden man
karle deden bliuen daer
tote vut waert ghinghe diaer
doen voer hi met hem voert
al tote rome in die poert
ende besochte ende ondervant
die ghene die metter hant
die quaede daet hadden ghedaen
ende rechte daer ouer saen
met groeter besceedenhede
na die mesdaet die elc dede
die paus purgeerde hem dan
van datmen hem beteech an
ende karle settenne in sine stede
ende gheboet hem pays ende vrede
daer wart die riddre wel gheraect
keyser des riken ghemaect
met consente der romeren
die des alle blide weren
tote nu en was zekerlike
maer een keyser in kerstenrike
ende van nu vordane mee
bleuen der keysere twee
want constantinoble die stat
behilt horen keyser na dat
daer die stoel hadde ghestaen vorwaer
iiij hondert ende lxviij iaer
sint dat groet constantijn
van rome trac den stoel sijn
alsoe ic v hier vore vertrac
daer ic van constantine sprac
karle wart tier seluer tijt
vanden paus ghecroent ende ghewijt
keyser te sine int roemsche rike
ende sijn oer oec die ghelike
aldus quam die keysercroene
optie fransoyse scoene
want karls oer dat si v cont
hilt die croene langhe stont
tote dat die romeine quamen
ende hen weder ane namen
dat keysercroenen ende behilden
om dattie fransoyse niene wilden
der roemscher kerken staen in staden
als wilen hoer vordren daden
maer onlanghe daer na
quam die croene alsic versta
optie zassen moghentlike
die wel ende vromelike
bescudden die roemsche kerke
beide met rade ende met werke
ende iesider vindic bescreuen
es si den aelmannen bleuen
namaels maecten die aelmanne
dat die croene op niemanne
versteruen en soude van oere toere
maer dat metten core
die croene soude sijn te gheuene
ende dat souden doen si zeuene
drie papen ende iiij leye
alsoe men noch houdt die viseye
die papen noemic v hiere
coelne menche ende triere
dese sijn cancellier int rike
menche in oestlant triere in vrancrike
coelne in ytalien lant
de viere leye hoert hier thant
brandenborch es cameraert
zassen die draghet swaert
bihem es schinke te sire bate
de palesgraue es drossate
vandes keysers houe vri
dit sijn die ghene gheloeuets mi
die den roemschen coninc maken
die opten stoel comt taken
es hi werdech dan der croene
die gheeft hem die paus te loene
dan sal hi van rechten scouden
der heilegher kerken rechte houden
ende daer vore setten lijf ende goet
doet hi men hi mesdoet
ende brect sijn keyserlijc ghelof
daer hi meineedech werdt of
dat ic v die pause dus make cont
van christuse tote karles stont
dat hebbic daeromme ghedaen
dat ghi te bat selt verstaen
hoe kerstenheit ierst began
ende van beghinne voert an
emmer dijde ende hoechde
nochtan altoes mede doeghde
bi dien dat die keysere danne
al waren heidene tyranne
die de kerstene doeden deden
daermense vant tallen steden
want tusschen christum alsic las
ende dat siluester paus was
was tijt van iijc jaren
daer pause binnen waren
omtrent xxxiij twaren
die meest storuen martelaren
omt gheloeue van kerstenhede
ende omme die goeds minne mede
maer sint sente siluester bekeerde
constantine alsic vore leerde
wart die kerke sere verhauen
want hi ende sijn moeder gauen
hare meneghe vrihede
daer si te starker was mede
nochtan en bescoet noch niet
si moeste noch hebben verdriet
want constantijn constantijns sone
die na den vader droech die crone
was een onwettech man
ende sette hem als een tyran
want hi niene gheloefde clare
dat christus die goedsone ware
almachtech god ghelijc den vader
daer bi haette hi algader
de kerstene die niet en wouden
sijn ongheloeue helpen houden
ende was swaer papen ende clerken
die sijn ongheloue niene wilden sterken
die keysere die na hem quamen
al meest oec ane namen
dit selue ongheloeue dat ghi
nu hoeret zegghen mi
dat en valsch clerc aldus
voert brachte hiet arrius
met andren dinghen die hi sayde
daer hi tfolc mede verdrayde
dus stoet die kerke in baloten
tote op karle den groten
die na christum nochtan was
viijc iaer alsic las
daer binnen valsche clerke
zaiden in die heileghe kerke
van ongheloeue vele twiste
die karle alle chiste
want hi roodde algaeder vut
van ongheloeue dquaede cruut
dat int kerstenheit was ghewassen
tusschen spaengien ende zassen
ende wrachte sine dinghe algaedre
bi raede der pause siere vaedre
daer bi was hi werdech daer af
dat beide vingherlijn ende staf
elc erdsbisscop moeste ontfaen
van hem eer hi in mochte gaen
ende ander prelate mede
dit recht ende desen sede
hilden die keysere ghemeenlike
tote opten vierden heinrike
die vandien name keyser sat
dese resigneerde dat
scone recht der kerken weder
soe datmen nie seder
prelature in waerre dinc
van eneghen keyser ontfinc
des hen die keysere na dien daghen
tote noch altoes beclaghen
want si mids dien dat es waer
een scone recht verloren daer
ende des si oec sijn mede
te cranker in die gheestelijchede
want daer te voren waren
die keysere soe machtech twaren
datmen ghenen paus mochte sette
daert die keyser woude letten
selc keyser oec alst hem bestac
den paus vte sinen stoele stac
ende setter enen andren inne
ende alse twist oft onminne
tusschen den paus ende cardenale
ende ander prelate alsoe wale
gheruert wart om eneghe zaken
soe moestent te goede maken
die keysere alsoe ment vint
oft die kerke ware gheschint
want ghierech ende twistachtech
ouermoedech ende werrachtech
heuet dpaepscap meest gheweest
alsmen in vele boeken leest
nu hebdi wel verstaen dan
hoe die kerke ierst began
ende theileghe kerstenheit scone
op christum den godsone
die dalder ierste paus was
ende dierste priester alsic vore las
daer die heileghe kerke vut spruut
want die kerke es sine bruut
ende wi sijn alle sine kinder
die goet sijn meerre ende minder
ghi hebt oec wel verstaen dat
die kerke gheen goet en besat
maer si leefde daer af
datmen hare om gode gaf
alsoe stoet si menech iaer
hoe dat vercreech daer naer
dpaepscap tsinen bederue
beide lant renten ende erue
hoer ordenanchen ende seden
die de kerke houd noch hede
die scoene sijn ende wel gheraect
gheset sijn ende ghemaect
allenskene na ende voren
vanden pausen vut vercoren
hoe kersten wart constantijn
ende helena die moeder sijn
die gauen onder hen beiden
der kerken vele vriheiden
daersi te voren en hadde twint
voert doe ic v bekint
hoe karle der kerken kimpe quam
ende kerstenheit in handen nam
ende kerstenheit sette in vreden
ende dat suuerde tallen steden
van ongheloeue ende maket breet
daer hi meneghen strijt om street
ende maecte die kerke soe rike
dat cume in al ertrike
es enech soe machtech man
diese wederstaen wel can
alst oec en soude alsic gome
waren die prelate vrome
maer omt ghebrec van hen
achtmen hoers rechts te men
nu hoert hier noch mere
vander kerken heilegher lere
vander kerken bediede
dat die leeke liede
gherne hoeren moghen
salic v cort nu betoghen
die kerke in haren bediede
es sameninghe der goeder liede
thuis van bedinghen mede
ende ene stat van rechten vrede
daermen van gheenre zake
en sal hebben ander sprake
dan gode bidden tallen stonden
verghefnesse vanden zonden
alle hoer lede willic v
in corten woerden dieden nu
bider dore vander kerken
moeghdi recht gheloeue merken
want alsoemen dat verstaet
ter dore inde kerke gaet
alsoe leidet tgheloeue ghewesse
den mensche in gods kinnesse
ende vanden gods kinne
vordane in sine minne
want zonder gheloeue en moghen wi
niet werken dat goet si
gregorius seeght alsmen daer siet
gheloeue zonder werc en doech niet
die duule gheloeuen maer dat
en mach hen helpen niet en blat
want zonder werc es haer gheloef
soe es oec dit algaeder doef
die twee wande bedieden
ij manieren van lieden
dat ioedsche ende dat heidijn
die steene die daer versaemt sijn
deen opten andren menech een
die bedieden dat ghemeen
volc der heilegher kerstenheden
dat in minnen ende in vreden
te samen sal sijn ghemeene
alsoe versaemt daer sijn die steene
die hoghe torre die daer staet
die hoghe ende scarp op gaet
wijst ons onse erue daer bouen
daer dingle gode louen
daer wi na selen poghen
met scarpen senne dat wi moghen
ende onse herte spaede ende vroe
innechlec gheuen daer toe
dcruce daer bouen wet dat wel
bediet die selue slotel
die den hemel ons onsloet
mids christus heileghe doet
biden pilaren vander kerken
moghen wi die apostlen merken
die tgheloeue staende hilden
ende daeromme oec steruen wilden
si bedieden oec mede
prelate der kerstenhede
die mids leere ende goet leuen
dien volke souden gheuen
goede exemple daer si
te beter souden wesen bi
ende lijf ende goet zonder letten
vore der kerken recht setten
hier toe sijn tallen stonden
prelate van rechte ghebonden
anders sijn si pylate
bat gheheeten dan prelate
glasen venstren die daer sijn
daer dore blict dat sonneschijn
dat die kerke verlicht binnen
daer bi moghen wi versinnen
die scrifture die doet
verlichten den goeden moet
die clocke bediet die predecaren
die goeds woert openbaren
want alsoe die clocken
die goede liede te gaeder locken
alsoe roepen die predekeren
ten gheloeue die zonderen
die vonte gheeft ons te verstane
die riuiere vander jordane
want alsoe christus alsic las
indie iordane ghedoept was
alsoe doeptmen dat cont es v
die menschen inder vonten nu
daer derfsonde met gaet af
dat ons christus passie gaf
doutaer vierhoect diedt ghewes
dcruce dat oec vierhoect es
die priester oec die den dienst doet
bediedt christum die ant cruce stoet
dat witte linen cleet
dat bouen sine cleedre gheet
bediedt rechte suuerheit al
die elc priester hebben sal
die doec scone ende wit
diemen heet een ammit
bediet die doec alsict vant
dien men gode vore doghen bant
doen die ioeden seiden sech mi
die welke van ons sloech di
dalue dats dat langhe cleet
dat hem tote op derde sleet
bediedt dat purperen cleet dan
dat hem die ioeden daeden an
doensi spot met hem maecten
nachts doen si met hem waecten
ende riepen lude dese dinc
ic gruete di der ioeden coninc
ende bespouwen sijn soete anschijn
gheloeft moet hi ewelec sijn
dgordel maect ons den bant becant
daermen christum mede bant
ane die columme vast ende stijf
daermen gheeselde al sijn lijf
van bouen tote beneden ontwee
noyt en hadde mensche soe wee
die langhe stole dat verstaet
die hem toten voeten slaet
bediedt die columme alsic las
daer christus ane ghebonden was
met dien cnoepen hart ghebonden
ende algaeder om onse zonden
die hantvane dien hi dan langt
ende anden slinken arm hangt
bediet den bant daer met twaren
sijn hande doen ghebonden waren
die al die werelt ontbinden mach
ende al ontmaken op enen dach
die casufle diemen dan
bouen al dander doet an
bediedt caritate ende minne
die elc priester sal hebben inne
soe volcomelec datsi al
bouen dander doeghde gaen sal
alsoe ghelijc alse dat cleet
bouen dandre ghewaeden gheet
want karitate des sijt ghewes
van allen doeghden moeder es
die kelc alsoe ic lese daer af
bediedt ons heren christus graf
want alsoe christus int graf lach
ij nachte ende enen dach
alsoe sacreert men des sijt vroet
inden kelc christus bloet
die patene die mer op leit
betekent inder waerheit
den steen michel ende groet
daermen dat graf mede sloet
ende men verstaet in desen
dat christus es verresen
tcorporael volght hier nare
dat bediedt die sudare
daermen in want ter seluer tijt
gods lichame ghebenedijt
ende int graf doet leide
na sine sterflike menscheide
wijn ende waeter des sijt vroet
dat die priester inden kelc doet
bediedt bloet ende water dan
dat vut christus siden ran
die wijn betekent sine godhede
ende dat water sine menschede
die te samen vereent sijn
ghelijc dat water ende wijn
die piscine vorwaer gheseit
bediedt rechte suuerheit
want daer en salmen niet dwaen
dat met vlecken es beuaen
aldus als ghi hier siet
en es die messe anders niet
dan ghedinken ende leren
vander heilegher passien ons heren
eermen die messe ane slaet
als ghi wel siet ende verstaet
maectmen dwijwater om docsoen
dattet daghelijcs zonden can afdoen
ende die quade gheeste henen hissen
daeromme werptment vore der misen
om dat hi te min sal becoren
die ghene die daer messe horen
alse die priester dan ane sal slaen
die messe gaet hi neder staen
oetmoedelike vor dien outaer
ende seeght den confiteor daer
dats biechte van dagheliken zonden
om dat hi ten seluen stonden
messe wilt doen werdelike
gode teren van hemelrike
buten zonden ende allen smetten
die hem vor gode moghen letten
want priester die in hoefzonden es
en sal niet des sijt ghewes
dien hoeghen dienst bestaen
ende doet hijt ets sere mesdaen
ende sine groete verdoemenesse
nochtan es die messe
ende dat sacrament aldare
alsoe volcomen in dien outare
alse van hem die clare
buten hoefzonden ware
dsacrament es alsoe fijn
dat verarghert niene mach sijn
vanden quaden prister no belet
noch vanden goede ghehetert met
want spriesters meninghe ende die woert
ghelijc dat ten sacramente hoert
die maken daer dat sacrament
mids der macht dier god toe sent
maer die dienst die de goede doet
es gode bequamer des sijt vroet
ende oec salechleker zonder waen
den ghenen dier omtrent staen
daeromme eist beter messe horen
vanden goeden dan vanden doren
alse die confiteor es ghedaen
soe gaet die priester thant staen
wel vast an dien outaer
ende maecter op een cruce daer
dat cust hi thant inder eren
der heilegher passien ons heren
vandien outaer ter rechter side
alsoe mi die scrifture lide
betekent dat hemelsche rike
ende dslinke side diedt ertrike
ende om dat christus sine pine leet
op ertrike diemen daer begheet
ter messen tier seluer stat
ende dat oec ertrike bedarf bat
goeder woerde des sijt vroet
dan dat hemelrike doet
soe leestmen daer tallen tiden
dewangelie ter slinker siden
ende doet daer oec alsoe wale
dat sacrament altemale
datmen ter ewangelien opstaet
ende ter epistlen sitten gaet
dats daeromme in waren zaken
dat sante depistle spraken
ende god selue dewangelien sprect
daer al onse gheloeue in stect
ende om die reuerentie daer af
doetmen den caproen af
crucen maken wi ter stede
vore hoeft ende vor herte mede
alsmen dewangelie aneslaet
dat bediedt dat verstaet
dat wi met herten ende met sinne
selen laten comen inne
dat gheloeue ende ontfaen
ende daer in altoes volstaen
dat hem die priester alsmen ons leert
ter missen vijfwerf omme keert
betekent datmen christum sach
vijfwerf opten paeschdach
doen hi op was verresen
ghebenedijt soe moet hi wesen
die offrande des sijt vroet
diemen daer ter messen doet
bediedt doffrande alsic las
die ant cruce gheoffert was
in goeden vridaghe iammerlike
om die zonden van ertrike
dat die priester onsen here dan
hoeghe heft daer merkewi an
sine ghebenedide opvaert
doen hi voer tsinen vader waert
litteken voeren dat hi
als een kimpe stout ende vri
verwonnen hadde sduuels macht
ende den mensche daer toe bracht
dat hi op dat hi woude
hemelrike hebben soude
dat te voren niene mochte gheschien
gheloeft si hi van dien
eermen op heft onsen here
soe bidt die priester herde sere
vore hen die op ertrike leuen
ende als ons here es gheheuen
bidt hi vore doede zonderlinghe
ende wet dat dese bedinghe
die de priester daer doet
sonderlinghe starc es ende goet
vore den oeghen ons heren
ende bat can impetreren
saleghe dinghe sijds ghewes
dan ander bedinghe die es
die priester keert hem omme int lest
ende seeght ite missa est
daer in moeghen wi verstaen
ghi liede moght wel henen gaen
goeds dienst es nu gheint
ende onse bede es ghesint
vor gode van hemelrike
die gheloest si ewelike
men vint vele meer leringhen
van desen seluen dinghen
dan ic hebbe ghenoemt nu
doch hebbic gheseeght v
dbeste ende dprincipale
daer vte altemale
dese vorseide dinghen ruren
alsment vint inder scrifturen
men vint leringhen menegherhande
die deen ende dander achter lande
op dese dinghen vinden
soudemen dat al ontbinden
men mocht cume ouerliden
ic wille tandren dinghen tiden
hoert ic sal v ruren
nv vanden vij vren
die de kerke daghelike
houdende es hoechlike
daer wi vij poente in begaen
die christus passien ane gaen
ane die mettenen wi verstaen
dat christus was gheuaen
verraden ende oec vercocht
ende inder ioeden hande brocht
om ghelt dat mer omme gaf
daer hem al sijn vrient ghinghen af
al singtmen mettenen dat verstaet
snachts ocht inde dagheraet
nochtan was hi dsauonds ghehacht
maer om datsi alden nacht
met hem speelden ende spotten
alsoemen pleeght met zotten
ende meneghe smade hem daden
soe wilt die kerke ghestaden
datmen mettenen aldus doet
want dordenanche die es goet
te priemetide alsmen ons leert
was ihesus christus ghepresenteert
vor den rechtre pylaten
ende ghewroeght vtermaten
van menegherhande archeiden
die de ioeden ouer hem seiden
met vuisten sere te blouwen
ende ansichte al bespouwen
daer die moghentheit des vader
in besloten was algader
ter derder vren riepensi
men crucene dat wille wi
een purperen cleet dedemen hem an
doe riepensi siet hier den man
ene doerne croene scarp ende groet
dronghensi hem op sijn hoet
die hem menech gat stac
daer dat bloet vte lac
ouer sijn heilech anschijn
hi moeste oec dat cruce sijn
draghen alsoemen woude
tote daermenne crucen soude
ter sester vren ic lese aldus
wart ghecruist ihesus christus
sine lede gherect zonder verdienen
dat scheen datsi al onspienen
met plompen naglen onsoete
dorslaghen hande ende voete
tusschen ij dieue iammerlijc
gheset enen dieue ghelijc
ghedrinct oec in sire pine
met gallen ende met asine
noene dats de neghende vre
doe starf sine menscheit pure
anden cruce altenengader
sine ziele beual hi sinen vader
in sine zide wart hi ghewont
met enen spere ter seluer stont
tote in sine herte so diep
datter water ende bloet vte liep
derde beefde inder pinen
ende die zonne liet hoer scinen
ende en conste anscouwen niet
hoers sceppers iammerlijc verdriet
te vespertide hebbic verstaen
was hi vanden cruce ghedaen
an die menscheit al doet
die godheit hadde ghene noet
van daer wart hi ghedraghen dan
die hemel ende erde droech nochtan
ende met ere doet die hi leet
dewelike doet verbeet
ten compleeten vorwaer gheseeght
wart hi in dat graf gheleeght
sceppre alre creaturen
daer worden die scrifturen
volwlt in waren zaken
die de heileghen wilen spraken
ij nachte ende enen dach
hi daer inden graue lach
doen stoet hi op mids sire virtuit
ende voer ter hellen ende haelder vut
sine vriende allegader
daer na voer hi tsinen vader
ende sit tsire rechter siden
daer ghene iare en liden
vandaer hi weder comen sal
dese werelt doemen al
ende elken loen doen ontfaen
van dat hi hier heeft ghedaen
vinden moet hi ons alsoe
dat wi met hem bliuen vroe
in sijn heilech hemelrike
dat duren sal ewelike
ghelijc die dach sijds ghewes
in vij vren gheset es
alsoe es oec die tijt al
die comen es ende comen sal
in vij euwen gheset
dierste euwe dat ghijt wet
was van adame tote noe
doen ouer ertrike liep die zee
ende nieman en bleef te liue
dan iiij manne ende iiij wiue
dese ierste euwe hilt in
xijc iare een min
dander euwe alsic vernam
stoet van noe tote abraham
daer een nuwe volc af quam
dat besnidenesse an nam
alsoe hem god onse here hiet
dese euwe stoet alsmen siet
omtrent dusentech iare
die derde euwe stoet hier nare
alsmen bescreuen vint wel
tote dat die kinder van israel
ouer die zee trocken scoene
ten landen van promissioene
mids gods ons heren gracie
dat heet men die transmigratie
selke liede maken ons cont
dat si tote moysesse stont
hoe dat es dat latic daer
dese euwe stoet oec m iaer
die vierde euwe hilt horen tijt
tote opten coninc dauid
die dierste coninc was van machte
ouer dat ioedsche gheslachte
heilech prophete ende goet
m iare dese euwe stoet
die vijfte euwe duerde voert
tote ihesus christus gheboert
die mids sire godliker crachte
onse zalecheit met hem brachte
ende met sire heilegher doet
ons halp vter helscher noet
m iaer seeghthmen mede
dat dese euwe hilt hore stede
die seste euwe die sal staen
na ihesus christus gheboert zonder waen
tote dat hi weder comen zal
dese werelt doemen al
ende elken loen zal gheuen
van dat hi hier heeft bedreuen
die seuende euwe volght hier na
dats de euwe alsic versta
die altoes duert in deuwechede
ende zonder inde hout haer stede
beide int scoene hemelrike
ende in die hille die ghelike
vander hillen tribulatie
verhoede ons die gods gracie
ende bringhe ons daer bouen met hem
in dat ouerste jherusalem
alsoe die tijt es twaren
onderscheeden metten iaren
alsoe es djaer wildijs lien
onderscheeden in iiij partien
linten zomer herfst winter met
ende elc van desen dat ghijt wet
es beset met maenden drie
elke maent heeft te horre partie
iiij weken oft daer omtrent
ende elke weke es als ghi wel kent
heeft der daghe vij an
nu soe seldi weten dan
welc een naturlec dach si
een natuerlec dach gheloeuets mi
es lanc in sinen doene
vander ere noenen toter ander noene
ende elc dach in sire naturen
hout in viere ende twintech vren
ende elke vre die es voert
ghedeilt op soe corten oert
dat elc cume heeft beuaen
vander oeghen een opslaen
dus es met maten alle dinc
ia des hemels ommerinc
ende dit ertrike breet ende smal
maecte god met maten al
ende failgierde die mate iet
en soude langher moghen staen niet
watmen doen sal ofte laten
moet algader sijn met maten
want eest dat die mate failgeert
dwerc werd gherne ghedestruweert
ons seeght een wijs man ende en vroet
mate es tallen spele goet
dopvaert van marien scone
hoe si op voer tharen zone
settic hier soe ic best can
alsmen seeght dat sente ian
wilen screef in een boecskijn
daer dese dinghe vut ghenomen sijn
hen es niet gheautorizeert
maer et es wel ghevseert
onder dpaepscap ende ghehoert
alsoe dat sijt predeken voert
doe christus op was gheuaren
ende dapostlen ghesceeden waren
in meneghen lande hier ende daer
omt gheloeue te makene claer
bleef maria woenende doen
ane den berch van syoen
in een huis alsoe ic las
dat ians ewanglisten was
diese in sire hoeden hilt al
alsoe hem christus selue beual
an hare hadsi van seden
datsi dicke alle die steden
visiteerde met groten niede
daer horen kinde iet ghesciede
daer hi ontfinc sijn doepsel
daer hi ghecruist was alsoe wel
tsinen graue ende tandren steden
ghinc si dicke met innecheden
ende ghedachte met ernste groet
hoers liefs kints better doet
want epyphanus heeft bescreuen
dat maria was in dit leuen
xiiij iare altegader
na dat hoer kint voer tsinen vader
oec seeght hi voert alsic las
datsi xiiij iaer out was
daen si dat kint zonder blame
ontfinc in horen lichame
ende int vijftiende iaer hadsijt
hier moeghdi weten horen tijt
ende si was met hem daer nare
meer dan xxxij iare
dus was si out min no mee
dan lx iare ende twee
selc seeght meer selc seeght min
maer dus houdict in minen sin
eens sat maria alleene
ende brac in harde groten weene
omt verlanc van horen kinde
datsi alsoe sere minde
soe sere langde hare na dien
dat sijt in der glorien zoude sien
want doen si lest van hem sciet
sach sijt staen in groet verdriet
ende om dat hore oec niet en was
comen alselc troest ende solas
van haren zone op dien dach
alst daghelike te doene plach
soe droeuesi vele te mere
om hore kint der glorien here
daer si sat dus droeflike
quam dinghel van hemelrike
met groten lichte voer haer staen
eersamlec gruette hi se zaen
ic gruete v sprac hi benedide
ontfaet nv tesen tide
benedixie des heren groet
die iacoppe zalecheit ontboet
vten paradyse bringhic v
een rijs van ere palmen nv
datmen vore uwe fiertre zal draghen
vwe ziele zal binnen iij daghen
vanden liue emmer scheiden
v zone sal uwes ontbeiden
alse sire lieuer moeder weert
die hi te hebbene nu begheert
maria sprac soe zegt mi
ic bids v hoe uwe name zi
ic bidde dat die broedere mijn
dapostlen al vergadert sijn
vore mi in ene scare
eer mine ziele vte vare
dat icse moghe scouwen an
ende van hen werde begrauen dan
oec soe biddic met op trouwe
dat mine ziele niet en scouwe
den quaden gheest die wile dat
si scuilt in dit vleeschlike vat
ende dat die viant macht enghene
in mi en hebbe groet no clene
dinghel sprac vrouwe waer bi
vraeghdi om den name van mi
hi es wonderlijc ende groet
ic segghe v nv vrouwe al bloet
dat alle dapostle noch heden
versaemt werden teser steden
die met groter werdechede
doen selen uwe vtlede
want die ghene die wilen brachte
den prophete mids gods crachte
van iudea te babylone
te daneele onder die lyone
heeft die macht dat hi mach vuren
dapostlen hier in ere vren
hoe comt oec dat ghi ontsiet
den quaden gheest als goet als iet
ia ghi die met moghentheden
sijn hoeft hebt ontwee ghetreden
ende sine macht oec alsoe wale
hem ghenomen altemale
nochtan sal uwe wille ghescien
ghi en selt den viant niet sien
dus sciet dinghel van daer
ende liet daer die palme claer
die gheleec al openbare
oft ene groene roede ware
maer die loure alsict verstoet
blicten als die dachsterre doet
sente ian predecte do
ons heren woert in epheso
een groet donder rees thant
ene witte wolke ianne prant
ende voerdene vore marien dore
doen soe clopte ian daer vore
ende ghinc al liselike naer
deen maeght gruette dandere daer
soe hi alder werdelijcst mach
alse marie ianne sach
wonderde hare vtermaten
ende en conste niet ghelaten
sine weende van vreuden dan
dus soe sprac si ianne an
o zone ian nu biddic v
dat ghi der woert ghedinct nu
die uwe meester sprac doen hi
v teenen zone beval mi
ende mi v weder tere moeder
met rechte sidi mijn behoeder
ic ben gheroepen ic moet sceeden
van deser wel armer menscheden
nu biddic v dat ghi wilt sijn
een hoede des lichamen mijn
want ic hoerde dese dinghe
dat die ioeden onderlinghe
in ghemenen rade seiden
ghi broedre laet ons ontbeiden
tote dat dit wijf es doet
die droech onsen viant groet
ende laetse ons dan schiere
verbranden in enen viere
daer omme biddic v dat ghi
dese palme draeght vore mi
als men mi draeght ten graue
ian sprac vergaue god vergaue
dattie lieue broedere mijn
dapostlen hier mochten sijn
dat wi hoechlijc met eren
vwe vtlede mochten hanteren
thant soe worden hier nare
dapostlen metten hare
ghegrepen sijt seker das
in dat lant daer elc in was
ende worden al onghelet
vore marien dore gheset
doen si hen dus vernamen
tenen hoepe daer te samen
wonderes hen harde sere
si seide twi heeft onse here
ons ghebroedere hier versaemt
hieren binnen soe vernaemt
ian ende es te hen ghegaen
ende seide dat onse vrouwe zaen
van desen liue varen zoude
oec seidi hen alsoe houde
wacht dat ghi niene mesbaert
alse hare die gheest vte vaert
want horet tfolc cleine oft groet
dat ghi weenet om hare doet
si souden zegghen van dien
siet wie dese de doet ontsien
die den volke nochtan
predeken dat wijf ende man
ten ionxsten daghe zonder waen
met lichamen selen opstaen
nieman soe en darf hier ane
twiuelen noch sijn in wane
dapostlen en waren ter stede
daer maria horen inde dede
want dyonysius alsic las
die pauwels discipel was
heeft in sinen boeke vertrect
daer hi van hemelschen namen sprect
dat die apostlen alle tsamen
te marien inde quamen
ende dat elc van hen doen
in dere gods dede een sermoen
pauwels in sine epistle mede
die hi ane thimotheum dede
scrijft oec dat vore waer
dat vele broedere waren daer
onder welke hi met namen set
iacoppe ende peetre met
dyosius doet voert ghewach
doen maria dapostlen sach
dat si verblijdde harde sere
ende dankets gode onsen here
op haer bedde sat si dare
ende dapostlen omtrent hare
lampten ende lanternen bernden daer
diet daer maecten harde claer
doen alst ter derder vren quam
inden nacht quam dat lam
ihesus christus hoer lieue zone
met ere scaren groet ende scone
dat waren der ingle core
patriarke ende confessore
martelers ende maeghde mede
dese stoeden daer ter stede
omtrent marien gheordenert
elc na sinen staet gheparert
ihesus hief op tierst den zanc
si songhen alle doe dat clanc
dat was zuete melodye
ay edele vrouwe marie
om die blijscap die ghi hadt doe
staet ons bi spade ende vroe
ende verloest ons van alle dien
daer ons af moghe messchien
nv soe seldi voert verstaen
hoe hare vtleede es ghedaen
ghelijc dat in boecsken leeght
daer ic v vore af hebbe gheseeght
dat die ewangliste ian
screef alsmen hem tiet an
onse here ihesus sprac vore
ende seide aldus tote hore
comt mine vercorne scone
ic sette v in minen trone
want ghijs zonderlinghe sijt wert
vwe scoenheit hebbic sere beghert
here sprac si ic ben ghereet
te doene algader v beheet
doe seidensi alle tsamen
die met christum daer quamen
dit es si die selue die
oncuischeit en wiste nie
met rechte soe sal si varen
inder heilegher zielen scaren
want van haer seluen sprac si
alle gheslachten selen mi
salech segghen want die macht heeft
mi groete dinc ghedaen heeft
doe seide christus douerste zanghere
hine woude niet beiden langhere
comt hare mine vercoerne bruut
ghi werd ghecroent in mijn deduit
ic doe sprac si doen ghereet
want daer dus ghescreuen steet
dat ic sal doen in alre tijt
vwen wille die mijn god sijt
want mijn gheest verblijdde sere
in minen god minen here
doen voer die ziele bequame
vte marien lichame
in ihesus hoers soens scoet
hare scoenheit was soe groet
datter nieman toe en dochte
dat hire gnoech af spreken mochte
doen seide onse here ihesus
toten apostlen aldus
ic beuele v dat ghi draeght
den lichame van deser maeght
mire moeder in dal iosaphat
een nuwe graf vindi in dat
daer legse met werdecheden
ende dan soe blijft daer ter steden
drie daghe ic sal dan weder
totu comen hier neder
mettien soe voer onse here van daer
ende sijn gheselscap volghde naer
metter scoenster melodye
soe dat die ghelike nie
menschelike oeghe en sach
noch herte peinsen en mach
dapostlen saghen opwaert
ende riepen vrouwe nu vaert
ende ghedinct ons wi biddens v
die int ellende bliuen nu
doen dingle die bleuen bouen
hoerden dit zonderlinghe louen
ende deser groeter feesten pleghen
trockensi alle daer ieghen
ende doe si openbaer saghen
dat hare coninc brachte ghedraghen
in sinen arme met ioliue
ene ziele van enen wiue
wonderde hen sere van dien
lude riepensi mettien
wie es dese vercoerne fine
die op gaet dore die wustine
van allen weelden dus rike
wie sach ie des ghelike
doen die ghene dat vernamen
die met christus scare quamen
riepensi sere al ouer luut
het es die zaleghe bruut
dochter van iherusalem
onse coninc bringse met hem
ende sal hore spannen croene
in sinen ouersten troene
dus voerensi te hemele waert
dapostle stoeden al veruaert
van datsi hadden ghesien
gode danctensi van dien
drie maeghde quamen daer saen
die den lichame zouden dwaen
soe groete claerheit quam daer omtrint
datsi slichamen en saghen twint
vore dat hi al voldwaghen was
ende oec ghedect sijt seker das
hieren binnen soe waest dach
nv hoert wies men voert daer plach
doen die maeghde tamelijc
begaedt hadden dat zalech lijc
alse te hant te doene ter erden
nament dapostle met werden
ende leident thant op die bare
tote peetre sprac ian daer nare
peeter vore dit lijc seldi
dese palme draghen want ghi
sijds bat wert dan ieman
die ic hier nu ghesien can
want onse here als ghi wel wet
heeft v bouen ons gheset
ende sinen herdde ghemaect mede
van sinen scapen telker stede
daer bi betamet v bat
peeter andwerdde na dat
ian van rechte hoert v
die palme te draghene nu
ghi sijt maeght van gode vercoren
daer bi moet v toe behoren
dat ene maeght die palme draeght
vore gods vutvercorne maeght
want v hoer zone vordeel dede
dat hi v sine heimelijchede
sonderlinghe heeft openbaert
ende ghi sijn liefste ionghre waert
soe sidi sculdech te mere
sire moeder te doene ere
daer bi draeght dese palme clare
ende ic sal draghen die bare
dander apostlen die hier staen
selen omtrent die bare gaen
ende gode louen soe elc best can
doe sprac pauwels die goede man
al benic die minste van allen
ic draeghse oec maeght mi gheuallen
hi ghreep die bare met gheninde
peeter greepse ten andren inde
ende ghingen vast ten graue wert
lude zonghensi in die vaert
exijt de egypto alleluya
dapostlen zonghen alle na
ian droech die palme in sine hant
ene wolke quam thant
die ontfinc daer ter stede
dapostlen ende bare mede
datmer niet en mochte sien an
hoer stemme hoerdemen nochtan
dingle van hemelrike
songhen met soe zoetelike
ende soe sere lude dat
in roeren wart al die stat
tfolc quam daer toe ghedronghen
om te siene wie daer zonghen
ende wat feesten dat daer ware
doen brac vut alsoe die mare
dat ihesus moeder ware doet
dat sijn iongren met feesten groet
dlijc droeghen ten graue waert
doen riep dioedscap ter vaert
laet ons allen wapenen gaen
ende dese ionghren doet verslaen
ende dwijf werpen inden brant
hieren binnen quam thant
dat paepscap gheloepen dare
om te wetene wat daer ware
doe seide die prince der papen
siet wat groeter blijscapen
nv maken dese caytiue
met enen doeden wiue
die den ghenen ter werelt brachte
die bederuen woude onse gheslachte
comt ende laetse ons nemen schire
ende verbernen in enen viere
doe liep hi daer toe thant
ende sloech ane die bare sine hant
met harde groeter onwerden
alse te werpene ter erden
sijn hant bleefer ane vast
ende verdorde als een bast
ende dander hant oec mede
dat volc oec vander stede
quam mede loepende ane
om dapostlen te verslane
maer die wolke die daer hinc
ende die apostlen omvinc
maecte dat volc soe blint
dat sise en saghen twint
der papen prince hinc dare
met groeten wee ane die bare
hi riep peeter ic bidde di
dattu mi nu staes bi
in mire iammerliker noet
oft ic bliue van pinen doet
late di ghedinken das
dat ic wilen dijn vrient was
doen ic omme ontscout dede
daer di een wijf tere stede
openbare wroeghde waerbi
dattu los ontghings ende vri
peeter andwerdde als die coene
wi hebben anders nu te doene
met onser vrouwen vutleede
wi en moghen teser stede
v niet helpen als ghi wel siet
nochtan en segghict daeromme niet
eest dat ghi gheloeft clare
in ihesum christum ende in hare
die wi draghen hier ten graue
ghi moeghter bate hebben aue
ia ic sprac hi doen die here
ic gheloeue emmermere
in ihesum christum sijds ghewes
die ghewarech gods sone es
ende in sire moeder die maeght
die ghi hier ten graue draeght
doen hi dit sprac aldos
wart hi vander baren los
maer dwee ende de droecheide
bleuen hem in darme beide
peeter die dit sach an
sprac aldus tote dien man
gaet nemt die palme thant
die ian draeght in sine hant
ende legse den volke opt hoeft
dat daer blint staet ende verdoeft
die gheloeuech wille wesen
si werden siende van desen
ende die gheloeuen en willen twint
selen ewelec bliuen blint
dapostlen droeghen na dat
den lichame in iosaphat
ende leidenne daer tien stonden
in een nuwe graf datsi daer vonden
ende sijn alle daer bi gheseten
alsoe hen god hadde gheheten
des derds daghs quam christus dare
ende met hem der ingle scare
vriendelike soe sprac hi
vrede met v allen si
si antwerdden weder here
glorie met v emmermere
die groete wondre doet allene
doe sprac christus int ghemene
wat eren dunct v goet sijn
dat ic doe der moeder mijn
here dat segghen nu v knechte
dat ghi uwer moeder van rechte
verwecken zelt te deser tijt
alsoe als ghi verwect sijt
vander doet ewelike
ende setse in uwe rike
bi v tuwer rechter hant
doen was daer michiel thant
ende presenteerde die ziele scone
vorden behoudere horen zone
doe sprac onse here ende seide
staet op mijn duue zonder beide
mine alre liefste vriendinne
die ic van allen rechte minne
tabernakel mire glorien
van euweliker memorien
ghi sijt die hemelsche tempel
vat des leuens alsoe wel
alsoe ghi in al vwen stonden
nie ghewont smette van zonden
alsoe en sal inden graue
vwe lichame niet nemen aue
thant ghinc marien ziele claer
inden reinen lichame daer
ende quam vten graue saen
ende es inden hemel ontfaen
met alle dier ingle scaren
die om hare daer comen waren
daer soe bleuen hare ghewaeden
te troeste ende te ghenaden
allen den ghenen die wouden
hoere gheloeue an hare houden
men leest dat in ouden iaren
doen die normanne heiden waren
datsi met groeter moghenthede
belaghen chaerters die stede
om dat sise wouden winnen
die bisscop doen van daer binnen
nam onser vrouwe himde thant
ane enen schacht dat hijt bant
ende staect daer bouen schiere
optie mure tere baniere
die viande zaghen dan
di selsene baniere an
ende maecten der mede hoer scop
soe langhe saghensi daer op
dat si worden staer blint
doen dat binnen wart bekint
trockensi vte ten vianden
ende sloeghen tote hen te handen
ende scouffierden hoer conroet
ende sloeghenre vele doet
dus soe wart ontset die poert
mids marien als ghi hoert
die gheloeft es euwelike
bi horen zone in hemelrike
ghelijc datmen en vint
van marien lichame twint
in alle desen ertrike
recht alsoe in die ghelike
en vintmen van sente ianne niet
want eer hi van ertrike sciet
quam te hem ons here christus
ende sprac hem toe aldus
comt mijn ghetrouwe vrient
die mi wel hebt ghedient
met uwen broederen werscapen
in mire ewegher blijscapen
van desen nodene was ian
alst recht was een blide man
hi dede maken thant daer nare
een graf vor sinen outare
des derds daghs alsoe saen
alse hi messe hadde ghedaen
es hi int graf gheleghen alsoe
ende het loec altehant toe
sine clerke ontdaden tgraf
dien sere wonderde hier af
si en vonden daer clein no groet
dat manna dat hemelsch broet
die kerke en doet gheen ghewach
waer sijn lichame wesen mach
maer selke zegghen dat hi
int erdsche paradys si
alsoe hi hier was te samen
met zielen ende met lichamen
daer helyas es ende enoch
ende dat hi daer sal sijn noch
tote dat christus comen sal
dese werelt doemen al
want hi sprac selue dese dinc
doen hi met sinen iongren ghinc
ghelijc dat ian selue scrijft
aldus willic dat hi blijft
sonder steruen tote ic come
dat bediedt alsic gome
tote ic weder sal coemen
ten ordeele die werelt doemen
hier bi machmen sijn ghewes
dat ian inden liue noch es
selke meesters willen toghen
dat maria niene mochte doghen
der doet pine ende haer verdriet
doen si vanden liue sciet
noch oec ian dat sijn si twee
leden der doet better wee
doen si ihesum steruen saghen
ane dat cruce alsoe dorslaghen
wies pine ende smerte
hen ghinc dore hore herte
daer hoer pine af was soe groet
dat si ghelijc was der doet
ende dat si om die selue zaken
pine der doet niene mochten smaken
marien rouwe als wi lesen
moeste harde groet wesen
die hare enech kint sach naect
an dat cruce alsoe mesmaect
bebloedt an allen leden
van bouen tote beneden
ende steruen soe iammerlike dan
ghelijc ene ondadeghen man
daer si af wiste die waerhede
dat hi noyt quaet en dede
en hadsi niet gheweten clare
dat hi god ende mensche ware
ende oec orbore van sire doet
hoer rouwe was soe groet
therte hadde hare soe begheuen
si waren ondert cruce doet bleuen
maer si wiste den orbore wel
waeromme die dinc alsoe gheuel
ende waeromme hi steruen woude
ende watter na volghen zoude
dat behilse in haren sin
ende ander dinc meer no min
drierhande alsoe ic scouwe
was aldaer ians rouwe
dierste was des sijt vroet
om dat christus daer stoet
in die iammerlike noet
daer hine leuen sach ende doet
dander was om dmesbaer
dat maria dreef daer
met ghelate ende met gheweene
daerse ian moeste alleene
troesten houden ende leiden
in dier groeter iammerecheide
dat derde van sire droefheden
was dat hi moeste scheden
van sinen meester sinen here
dien hi minde alsoe sere
in dat iammerlijc verdriet
ende hem en conste ghehelpen niet
dese iij poente van node
waren ene maniere van dode
dit sijn die redenen waerbi
some liede segghen dat hi
anders ghene doet smaken en sal
des weet god die waerheit al
onder alle zante ghemeene
heeft god vercoren alleene
marien ende ianne des sijt vroet
bouen dat hi dandre doet
dat hi sire moeder heeft wert
dat en es gheens proeuens wert
want sine ghebode ons beuelen
dat wi onser moeder eren selen
dat hi sente ianne alsoement vint
bouen andre sante mint
daer sijn drie redenen toe
dierste redene es alsoe
de heileghe kerke tuight openbaer
dat ian ewangliste vorwaer
maeght van gode vercoren es
ende onder dandere sijds ghewes
ghemint oec alder meest
dit singtmen daer ende leest
dandere redene es aldus
doen onse here ihesus christus
in wittendonresdaghe sat
met sinen apostlen ende at
dat ian doen ruste vorwaer
op ons heren borst daer
als oft in slape ware
vte sire godheit dranc hi dare
gods verborghene wijshede
dat ihesus christus noyt en dede
andren sant dan desen
alsoe men wel mach lesen
inden boeken die hi screef
daer hi wonder in bedreef
dat cume ieman zonder waen
wel te gronde can gheslaen
die derde redene willic v
cortelike vertecken nu
doe christus nader menscheiden
van desen ertrike soude scheiden
beval hi ianne sire moeder
dat hi bleue hoer behoeder
hine betrouder niemanne bat
hier an soe merkewi dat
christus meer minde ianne
dan vanden andren iemanne
doe onse here christus oec woude
dat ian van hier scheeden soude
noedde hine selue met sinen name
dat hi tsinen broederen quame
hi ghinc oec ligghen int graf
alsoe ghegherwet alse hi af
vandien outare quam ghegaen
daer hi messe hadde ghedaen
ende dat graf sloech toe
niet meer en sachmens doe
noyt en wart hi doet ghescout
op dit ertrike des ghetrout
nochtan was hi dat ghijt wet
in wallende olye gheset
te roeme vore die porte latine
hi was oec ghedrinct met venine
en scaedde hem al niet een haer
ende die tfenijn dronken daer
ende daer af storuen ter seluer stont
maecte hi optie stede ghesont
daeromme scrijftmen twaren
in die figure van enen aren
om dat hi in hemelsch weten vloech
bouen alle dandre heileghen hoech
ende om dat mensche sijn ghelike
noyt en quam op ertrike
van heilecheiden alsic scouwe
vut ghenomen onse vrouwe
selke prisen ianne baptisten
vore desen ewanglisten
ende tonen ene redene daer bi
waer omme dat hi meerre si
nieman en sal hier omme striden
twee clerke tenen tiden
hier omme langhe twisten
deen was met baptisten
ende seide dat hi verre de meerre ware
dander clerc seide dcontrare
doen dese twist zonder waen
langhen tijt hadde ghestaen
ende datmen op legghen woude
datment termineren zoude
quam elc sente ian dan
des nachts tote sinen man
ende verboet hem doen al bloet
dat hi vordane cleine no groet
van deser dinc en disputere
want elcs glorie ende sine ere
ware selc in euwegher werden
datsi nemmeer en begherden
si hadden al hoer gheuoeghen
datsi hen oec lieten ghenoeghen
aldus soe wart daer die twist
tussen die clerke ghecist
wet dat maria ende ian sijn
twee colummen vor gods anschijn
dien god en onseeght twint
want hi dese ij dan mint
bouen dandre dats zonder blijf
soe laet ons dan ziele ende lijf
desen tween beuelen al
want god elc andren beual
ane den cruce daer hi stoet
ende sijt des seker ende vroet
si selen v tallen stonden
hoeden van scanden ende van zonder
op dat ghi daghelike
dat ghebet segt innechlike
dat o intemerata beghint
hoert ic sal v doen bekint
een harde scone bijspel
dat eens daer aue gheuel
die viant die nauwe can vinden
hoe hi den mensche mach schinden
nam hem tenen tiden an
die vorme van enen man
oft hi ware een ionghelinc
ane enen ridder dat hi ghinc
ende seide hi conste dienen wale
ende oec spreken alrehande tale
hi die hem wel veinsen conste
hadde thant des heren onste
ende diende den here vij iare
doen gheuiel alsoe daer nare
dat een heilech bisscop quam naer
eten metten ridder daer
doen die bisscop was gheseten
entie cnape brachte dat eten
soe kinde die bisscop thant
dat dat was een viant
entie viant oec versinde
datten die bisscop kinde
soe en dorste hi nemmere
comen daer vore den here
doen die bisscop dat vernam
dat die ghene niet vort en quam
sprac hi ten riddre sinen vrient
heeft v dese iet langhe ghedient
ia hi sprac hi vij iare
in wart van hem noyt gheware
ene onghetrouwechede
die bisscop antwerde ende sede
god heeft v behoedt harde wel
het es die viant ende nieman el
maer en sijt niet te barenteert
ghi werd van hem wel teliuereert
die bisscop was een heilech man
ende dede den ghenen comen dan
vore die tafle al dedijt noede
hi quam voert alse die bloede
die bisscop sprac ic mane di
bi dinen sceppre dattu mi
berechts waerbi dattu
hier heefs ghewoent tote nv
om dat ic gherne haddic ghemoghen
desen riddre hadde bedroghen
ende ghemaect enen caytijf
beide an ziele ende an lijf
die bisscop antwerde saen
waeromme en heefstuus niet ghedaen
binnen dien tide alsoe lanc
het ghebrac an minen danc
sprac die viant dat ghijt wet
hi sprac dahgelijcs een ghebet
waer bi dat mi ontfacht
ouer hem te hebbene macht
waer hi quam in elke stat
die bisscop seide wat was dat
die viant sprac hier na
het was o intemerata
daer men ane roept met bescheide
marien ende ianne beide
die bisscop sprac toten ghenen
ic ghebiedi dattu henen
vollec diere verde vaers
ende niemanne hier en daers
dus voer die quaet sire verde
soe dat hi niemanne daer en derde
des dancte gode die goede man
ende hilt dat goede ghebet vordan
hierbi radic v met trouwen
dat ghi marien onser vrouwen
ende sente ianne altoes dient
want god es hoer vrient
sonderlinghe des sijt vroet
beueelt hen lijf ziele ende goet
si selent bewaren zekerlike
gheloeft sijn si euwelike
met hem die here es bouen al
ende zonder inde regneren sal
dat die mensche werken sal
moet mids tween dinghen sijn al
dat sijn wijsheit ende cracht
maer wijsheit heeft meerre macht
want men doet met wisen rade
dat cracht allene niet en dade
nochtan bleue wijsheit dicke versmoert
en holpe hare smenschen cracht niet voert
wijsheit die gheeft den raet
hoemen dwerc best bestaet
maer en volcomt niet alsoe
smenschen cracht en moeter toe
nemmermeer verstaet wel dat
en worde volmaect borch no stat
mids des menschen wijshede
smenschen cracht en waerre mede
ende dit selue moghdi merken
van allen erdschen werken
ia wijsheit ende gheloue met
daer alle doeght binnen set
en brachten v niet waerlike
sonder werc te hemelrike
wijsheit es vrouwe na recht
ende smenschen cracht es hoer knecht
ende soe wat dese knecht bestaet
sonder sire vrouwen raet
dat werd gherne crankelijc gheint
want en heeft gheen fondamint
daerom moeten als wi lesen
dese twee te samene wesen
wijsheit ende cracht met
dus heuet salustius gheset
ende want wijsheit sijds ghewes
bouen al dus vrouwe es
soe laet ons ter wijsheit keren
ende onse cracht voeghen leren
nader wijsheiden rade
soe dat wi vroech no spaede
niet en sneuen alse caytiue
ander zielen noch anden liue
soe dat wi in onsen daghen
wijslec ons hier bedraghen
ende dat wi ter lester stonden
claer ende suuer werden vonden
want die dan hemelrike heeft
heeft wijslec hier gheleeft
ende anders nieman waerlike
die dan leuen wijslike
lese desen boec dat hine versta
ende pijnder hem te werkene na
ende verlesene dicke gnoech
hi vinter in sijn gheuoech
van menegherhande wijsheden
van manieren ende van zeden
die goet sijn dat ghijt wet
der zielen ende den liue met
alsoe ons claerlike doen weten
philosophen ende poeten
inden boeken die si screuen
die tote noch sijn bleuen
anders waert mi te hoghe
hier met latic dese prologhe
nu helpe mi ihesus die vrie
ende sijn moeder ver marie
dat ic dese materie swaer
toe moet bringhen soe claer
datter sine ere in si
ende dat oec nieman mi
in ernste noch in sceren
in en moghe blameren
onser herten ouerste ruren
dat sal sijn in allen vren
god selue die ons sciep
ende tote sire glorien riep
dien selen wi met allen zinnen
bouen allen dinghen minnen
hebben wi hem wi hebben al
anders en hebben wi groet no smal
wat wi hebben als ghi wel siet
sonder hem dat es al niet
want hi sal altoes staen
maer ander dinghe si tegaen
dewangelie seeght daer properlike
talder ierst soect goeds rike
ende alle dinghe selen v toe
werden gheworpen alsoe
dats gode selue hoement keert
die gode mint hi regneert
hogher vele des sijt vroet
dan enech erdsch coninc doet
want sijn rike euwelike staet
mer erdsche rike dat te gaet
dauid die prophete oec seit
gods vreese beghin der wijsheit
hi seeght waer gods vreese es
beghen der wijsheit des sijt ghewes
die gode ontsaghe van gronde
en dade nemmermeer zonde
ende die zonder zonde leuen can
dat es verre die wijste man
daerbi spruut alse wi lesen
wijsheit vter gods vreesen
der werelt wijsheit alsmen daer siet
es sotheit vor gode ende anders niet
want soe wat die wijsheit werft
begheeft den mensche al als hi sterft
maer wijsheit die god mint
staet euwelike ongheint
ende en can niemanne begheuen
maer doet den mensche euwelike leuen
minnen wi creaturen mere
oft goet dan onsen here
soe sijn si dan onse god
want wi doen hoer ghebod
ende setten ons sceppers achter
daer wi hem mede doen lachter
dese gode moghen cort duren
maer die sceppre der creaturen
die alleene es god ende here
en begheeft ons nemmermere
daeromme moet alse wi lesen
god dalre ierste wesen
in onse ghedachte vroech ende spade
die dat liete hi mesdade
wi selen oec algader
minnen moeder ende vader
suster brueder wijf ende kinder
ende al die liede meerre ende minder
met selker minnen dat wi
gods niene vergheten daer bi
soe dat hi in onsen sin
des twint en si te min
vore al sal gaen gods ghebod
anders warensi onse god
al soude die werelt versinken
nochtan selen wi niet winken
vte gods ghebode een vre
dus seeght ons die scrifture
want hijs meerre sijds ghewes
dan alle dinc die es
in hemel ende op erde
ende oec van meerre weerde
dien god soe vele heeft ghegheuen
datsi van hoers selfs mochten leuen
sonder pinen ende arbiden
sijn sculdegher tallen tiden
gode te dienne in innecheiden
dan die ghene die arbeiden
ende pinen moeten dor die noet
om te winne daghelijcs broet
want si hebbens beter macht
ende oec stade dach ende nacht
gode te deilne van dien
daer hise af heeft versien
ter kerken te gane mede
ende te sprekene hoer ghebede
die ghene oec die te werke gaen
des morghens alsi opstaen
selensi gaen te werke
ende niet oec inde kerke
duren alte langhe
want ter zonnen opganghe
selensi op dwerc sijn
ende alsi laet horen scijn
selensi vanden werke beten
sonder datsi daer binnen eten
merrensi hier binnen ene vre
si verletten hoer dach hure
al warensi in waerre dinc
sdaeghs ghehuert om j penninc
si souden doen na harre machte
ghelijc oft sire hadden achte
alse ons heren christus mont
in dewangelie maket cont
want vorwaerde dat es scult
hoe datment set ofte hult
aldus selensi die doen
arbeit om horen dachloen
gode talder ouerst setten
ende werken zonder letten
na hoer macht soe si best moghen
soe hebbensi gode vor hoer oghen
soe dat hen god es hout
om datsi quiten hore scout
die rike man en sal oec niet
tote sander daeghs wats ghesciet
des arbeiders loen houden
op dat hine eischt onvergouden
want sijn vleesch ende sijn bloet heeft
besuert datmen hem daer gheeft
ende diet hem daer onthoudet dan
behoudt ane hem dbloet vanden man
dat wrake roept vor onsen here
ensi datment weder kere
dus selen wi altoes anscouwen
gode in gherechter trouwen
ende in douerste altoes setten
soe en mach ons nieman letten
want wi sine hulde behouden dan
dier ons nieman berouen en can
alset comt inder morghenstont
ende ghi ontspringht al ghesont
sal wesen uwe ierste ghedochte
god selue die v ghewrochte
ende selt opstaen sonder beiden
ende v tsinen dienste ghereiden
een cruce seldi dan maken
ziele ende lijf ende ander zaken
seldi gode beuelen al
die v niet af gaen en sal
ter kerken seldi dan tien
messe horen maeght v ghescien
innechlec spreken v ghebede
ende bliuen ter selver stede
tote dat die messe es ghedaen
daer tenden soe machmen gaen
orbore doen weder ende voert
datter lijfneren toe behoert
in gherechtecheit met trouwen
daermen gode in sal anscouwen
alsoe dat god al ouer al
die ouerste wesen sal
in al datmen begaet
anders soe eest al quaet
als ghi ter maeltijt sijt gheseten
soe en seldi niet vergheten
ghi ne selt zegghen enech ghebet
sechenen v ende uwe spise met
soberlec eten ende drinken
ende uwes sceppers mede ghedinken
om darme seldi dinken mede
want dat sijn die gods lede
vwe arme broedere dien ghi
sculdech sijt te stane bi
want steruensi van breken
god die soud ane v wreken
hier oft ghinder sijt seker das
op dat v hoere breke kenlijc was
ende alse die maeltijt es ghedaen
soe seldi gode danken zaen
vandien dat hi v gheeft
daer ghi daghelike bi leeft
ende bidden vore alle die
die v goet daden ie
ende daer v af es comen dat
des ghi daghelijcs hebt te bat
des auonds oec dat verstaet
als ghi oec te rasten gaet
seldi spreken eneghe ghebede
daer ghi gode louet mede
ende oec bidt vor uwe zonden
ghi selt oec tien seluen stonden
bidden met goeder herten fijn
vore die leuen ende die doet sijn
ende zonderlinghe dat wilt verstaen
vore die v goet hebben ghedaen
dat es van rechte v recht
anders soe doedi hen onrecht
want ondanclecheit sijds ghewes
bouen alle dinc scande es
wie hi es die goet doen verghet
es vut alre eren gheset
dan seldi opheffen uwe hant
ende seldu sechenen tehant
inden name der drieuoldechede
datsi v beware ende beurede
ane ziele ane lijf dien nacht
ieghen al des viants macht
des nachts als ghi ontspringt
ende ghi v keert ofte omme wringt
seldi alsoe dicke segghen dit vers
here ontfarmt mijns zonders
ende oft v des daghs iet
van mesgripe es ghesciet
in woerden oft in daden
dat ghi alsoe sijt beraden
dat v dat si van herten leet
ende te beterne dat sijt ghereet
als wel den armen als den riken
dus seldi den euweliken
gode altoes setten voert
want het hem wel toe behoert
dat hi van al gheloeuets mi
beide beghin ende inde si
want hi sprect selue alsict vinde
ic ben beghin ende inde
die mensche sal dat verstaet
altoes hebben scoen ghelaet
scoene zeden ende mainiere
al waert thuis biden viere
oft in enen welden woude
daert nieman sien en soude
nochtan sijn scoene zeden goet
want soemen die dinc dicker doet
soe mense can vele te bat
alsmen comt in vremder stat
datmen daer af heeft ere
dit es socrates lere
scoene seden ende daertoe goede
comen vut ghestaden moede
want vut onghestaedecheden
en quamen noyt goede seden
wijsheit noch oec doeght
dit machmen merken ane die ioeght
die ioeght heeft selden in
wijsheit oft subtilen sin
want der ioeght vlijtecheit
benemt hare ghestaedechet
ende daer ghestadechede
niene es comt noede wijshede
ghestaedech ende scamel dat ghijt wet
goedertieren ende gherecht met
sal elc sijn lude ende stille
die met eren leuen wille
nv hoert wat mainieren
comen vte desen vieren
vut ghestaedecheiden men seeght
dat wijsheit te comene pleeght
vte scamelheiden comt voert
alle dat ten doeghden hoert
ende vter goedertiernhede
soe comt liefghetallichede
ende vut gherechtecheiden gaet
ons sceppers hulde dat verstaet
dat dbeste es gheloeuets mi
maer deen es goet den andren bi
nv hoert van desen vieren meer
wijsheit daer ic af sprac eer
die es herde menegherande
diemen hanteert inden lande
selke heeten wijs om dat
si gaderen renten ende scat
in wat mainieren ofte hoe
dat hen die comen toe
selc heet oec een wijs man
om dat hi slands recht wel can
ende daer an hem verstaet
ende den lieden gheuet raet
selc heet oec van wisen treken
om dat hi subtijllec can spreken
ende met groeter scalcheden
sine zake wel can leden
ende bedectelec bringhen voert
soe dat elken dunct diet hoert
dat sine zake es goet ende waer
die nochtan es al contraer
der rechter waerheit diet wiste
dit bringt hi toe met liste
dit en es ghene wijshede
maer et es ene valschede
die enen andren des sijt vroet
afwint sine gherechte goet
dats alsoe quaet sijds ghewes
alse roef ofte diefte es
oft quader dat dunket mi
ende segghu redene waerbi
die rouen ofte stelen
willen hore quaetheit helen
maer dese ander als ghi siet
en scaemt hem sire valscheit niet
want hi vor der liede oghen
sine valscheit wilt voert toghen
die hen horre blamen
vore de menschen niene scamen
dat sire hen en scamen twint
vor gode die de waerheit kint
daeromme es hi algader quaet
die met deser valscheit om gaet
selc heet wijs oec om dat hi
hoefsch ende verstandel si
wijslec hem can gheneren
ende winnen sijn verteren
ende sine dinghe can beleiden
met goeder vorsienecheiden
wel swighen ende nauwe merken
gode ontsien in allen werken
dese wijsheit in allen wisen
salmen vor die andre prisen
dander point dat ic vore v
vanden vieren noemde nv
die es gheheeten scamelheit
daer meneghe groete doeght vut gheit
dier ic v ij nv ter stont
soe ic best can make cont
dierste dat es dankelijchede
want scamelheit heeft den zede
datsi gheenrehande weldoen
laten en can zonder wederloen
dats een poent van groeter eren
alse ons die wise leren
want ondankelecheit
es die meeste dorperheit
die in die werelt mach wesen
dit hebbic dicke ghelesen
dander poent dat scamelheide
vte gheeft dats coenheide
coenheit dats groete ere
want si doet bi sinen here
den man altoes bliuen
alsoudemenne ontliuen
alsmen dicke heeft ghesien
hi staet daer quadien vlien
ende verwert metter spoet
ere lijf ende goet
daer hi lof ende ere af heeft
alle die daghe die hi leeft
metten coenen houdmen dlant
coenheit versaeght den viant
coen gheninde can wonder maken
in harde menegherhande saken
dat hier blijft al ongheseit
dus goet soe es coenheit
dat derde poent dat ic seide
es ghenaemt liefghetallecheide
dats een poent van groeter ere
want al pijnder selc omme sere
want sine mainiere noch sijn anschijn
van selker gracien niet en sijn
daer comt af groete vrome
waer hi comt hijs willecome
alle liede sijn hem hout
sijn vordeel es menechfout
sijns nerghen en ghebrect
daermen achter van hem sprect
al seide ieman van hem quaet
een ander dat van monde slaet
men vint liede dats zonder waen
die vele meer daer na staen
dat mense ontsie dan mense minne
dese dunken mi dwaes van sinne
want die ghene diemen ontsiet
en mach ghemint wesen niet
al eest datmen hem vrienscap toent
met dier vrienscap es hi ghehoent
alse ouidius seeght vorwaer
bedwonghene minne was noyt claer
valt hi oec cleen oft groet
hem en heft niemen op thoet
noch en salne nieman claghen
vanden ghenen diene ontsaghen
cume vercoeuert hi meere
es hi cnape oft es hi here
daer omme houdt v liefghetal
daer ghi moeght al ouer al
soe mint v god ende die minsche
dit soe es een poent van winsche
dat vierde poent van desen
daer wi hier vore af lesen
dat es gherechtechede
gherechtecheit heeft den zede
datsi elken gheeft tsine
dus leestmen in latine
wet dat die duuel niet en heeft
daermen elken tsine gheeft
die minsche en doech meer no min
dan hi trouwen heuet in
daer alle dinc te gaen
moet gherechtecheit staen
al machmense wederspreken
die en can nieman ghebreken
si blijft altoes dat si es
in hoer seluen sijds ghewes
ende zonder hare zekerlike
en comt nieman te hemelrike
want god selue alsoement vint
es van hare dat fundamint
ende nieman en doech meer die leeft
dan alsoe vele als hi trouwen heeft
als die mensche des sijt vroet
onder die menschen wandelen moet
sal hi hem houden hoefschelike
onder arme ende onder rike
grueten ende antwerden gherne
ende wachten van quaeden scherne
te tide spreken ende te maten
enen andren spreken laten
tote hi volseeght heeft al
eer hi wederspreken sal
al waert dat hem die tale
en gheliefde oec niet wale
opten sprekre sal hi zien
hi sal vele te bat van dien
beide woert ende sin verstaen
die vten sprekre dan gaen
want dansichte toent gherne dat
datter binnen es int vat
hoertmen datmen noede hoert
men sal daeromme niet sijn ghestoert
gaedt v oft uwen vrient oec an
ghi selt daer op antwerden dan
ghestaedelec met sinne
alsoe dat hi wel kinne
dat hi merct ende verstaet
weder hi goet seide ofte quaet
ende sal hem scouffieren alsoe zaen
ende kinnen dat hi heeft mesdaen
als ghi van desen ofte van dien
spreken wilt soe seldi zien
wie dat daer omtrent staet
dien vwe redene anegaet
want een woert es saen ontvloghen
daermen langhe om moet doghen
te sprekene hoert groete hoede
salomon seeght die vroede
die sine leppen maten can
dat es die alre wijste man
seneca zeeght zoetelec spreken
can groete gramscap breken
ende dat hi die hardelec sprect
den mensche ter gramscap wect
hier omme sal onverbolghen
die man sinen rechte volghen
als ghi in gheselscape sijt
soe seldi v in alre tijt
houden oetmoedelike
al waerdi noch alsoe rike
ende soe ghi bat sijt gheboren
soe v bat sal toe horen
dat ghi v neder houd ende clene
soe hebdi die ere allene
ende sijds oec te beter vele
hoedt v oec van quaden spele
want daer af es groet verdriet
den meneghen af ghesciet
als ghi vore uwe recht selt spreken
ochte uwes vrients woert vertreken
soe seldi v te voren versinnen
hoe ghi v redene selt beghinnen
ende tuwen scoensten leiden voert
want te sprekene wijsheit hoert
ghine selt niet spreken weekelike
maer onveruaert ende vromelike
een man mach met ververder tale
sijn recht verliesen herde wale
als hem een man te barenteert
ende scaemt werd hi dicke ghekeert
buten sinne alsoe dat hi
sine zake verliest daer bi
dit es menech werf ghesciet
en condi oec wel spreken niet
noch slands recht niet en kint
soe doet den raet dat ghi ghewint
enen man die uwe recht toent
waerbi dat ghi niene sijt ghehoent
ende dan spreke mids ripen rade
onraet bringt in meneghe scade
als ghi eens menschen redene hoert
soe en sprect daer in niet en woert
vore dat hi al heeft gheseit
dat es groete hoefscheit
ghi selt oec in allen steden
met sinne ende met hoefscheden
vwe dadinghe houden altoes
maer vindi liede die sijn loes
ongheraect ende quadertieren
die in deser felre mainieren
v dus willen vore gaen
die soe moeghdi wederstaen
metten seluen datsi leren
soe moeghdi hart met harde keren
als ghi nuwe maren hoert
die en seldi niet segghen voert
es si quaet hebd lieuer dan
datse voert segghe een ander man
es si oec goet gheloeuets mi
ende men vint dat loghene si
soe eest scande dat ghi voert bracht
men mach wanen dat ghijt dacht
van uwen viant sprect gheen quaet
dat es ene dorperlike daet
ende diet horen hen es wel cont
dat ghi hem niet bat en ont
al waert waer dat ghi seidt daer
men soudt niet houder ouer waer
gheloefdi iet desen oft dien
soe seldi te voren wel besien
oft ghijt doen wilt oft doen moeght
want waert dat ghi loeght
ende ghi niene daedt v belof
ghi soudter scande hebben of
want hi nes niet beter die man
dan hi sijn ghelof wel houden can
heimelecheit die v ghesciet
en seldi versegghen niet
iemene die ghi soe vrient sijt
want als ghijs hem hebt ghelijt
soe heefti v dan gheuaen
ende moet hem sijn onderdaen
ende blijft sijn eyghen voert an
die te voren waert en vri man
want het mochte v groete vrienscap
wel verkeeren in viantscap
ende dan na dat verkeeren
soe mochte hi v onderen
ende v heimelecheit soe verre melden
dat ghijt iammerlijc soud ontgelden
v seluen dat es wel ghedaen
en seldi niet gheloeuen te saen
van dinghen die ghi niet
seker en hoert noch en siet
want bi wane sijds ghewes
menech mensche bedroghen es
siedi liede heimelec spreken
dat en seldi ane v niet treken
noch oec peinsen dat van v si
houd v seluen emmer vri
want die quaede waent altoes des
datmen ruint dat van hem es
ghi selt wel te voren mecken
hoe verre uwe renten moghen strecken
oft hoe groet mach sijn v nere
ende daer na set dan uwe tere
want hets harde zaen vertaert
datmen langhe heeft ontspaert
donwertste dinc van ertrike
dats een arm man die was rike
met hen die clappen gherne
ofte sijn van quaden scherne
oft van arde gherne schelden
oft ter gramscap lichte helden
oft archeit minnen vore doeght
seldi wandelen soe ghi minst moeght
want die hem quaets onderwint
werdter gherne af ghescint
want al ware een goet dat verstaet
men souden houden ouer quaet
maer wandelt een metten goeden
men salne te beter vermoeden
daeromme seeght alsic versta
catoen cum bonis ambula
want biden goedem machmen leren
vele doeghden ende eren
ende biden quaden anders niet
dan scade scande ende verdriet
ghine selt v niet ledech maken
maer onledech in goeden zaken
seldi wesen vroech ende spade
soe wercti bi catoens rade
want ledecheit sijds ghewes
van alre quaetheit voedsel es
ghelijc een lant dat ledech leeght
doerne destele ende oncruit dreeght
alsoe soe wast meer no min
alle archeit inden ledeghen sin
want die viant die vind daer stade
ende werpter in van sinen zade
ierstwerf tghepeins quaet
daer dicke na volght die daet
ens coninc bisscop no pape
ridder vrouwe no cnape
die in ledecheit vertraeght
hine werde van eren ghecnaeght
want dat recht der menscheiden
dats pinen ende arbeiden
houd van sprekene mate
daer leeght in grote bate
vele spreken seeght dlatijn
en mach zonder zonde niet sijn
swighen alse wi scouwen
es selden berouwen
maer spreken des seker sijt
es berouwen te menegher tijt
ghine selt niet te sere versmaeden
die mesgrepen hebben in daden
want ens nieman zonder zonde
ende ghi hebt licht in v stonde
als sere mesdaen als en ander doet
ende peinst oec in uwen moet
dat menschelike creaturen
broesch sijn van naturen
eest dat ghi dinghe mint
daer ghi uwen orbore niet in en kint
eest creature oft ander goet
des doet v af metter spoet
men sal te rechte minnen mere
salecheide ende daertoe ere
dan goet ofte creature
dus soe leert ons die scrifture
eest dat v vrient dinc doet
die hem eerlec en es noch goet
dat soe seldi hem blameren
ende al en wilt hijs niet afkeren
nochtan en staet niet af des
ghine castijtene alst tijt es
en mint niemene so sere
ghine mint v seluen mere
die sijns selfs orbore latet
om dinc die enen andren batet
dat en hoert ter wijsheit niet toe
hebt enen andren lief alsoe
dat ghire niet bi en wert ghescaet
soe doedi dat catoen raedt
dinc die v gheloeft es
dier ghi niet en sijt ghewes
die en gheloeft niet voert
want alle die liede hoer woert
van datsi ghelouen en houden niet
als ghi daghelijcs hoert ende siet
die op anders ghelof tiet
ter marct om te copene iet
moet dicke keren onghecocht
dits menech werf ter waerheit brocht
als ghi op weghe gaet oft rijdt
ende gheselscap dan an v tijdt
wat si v segghen ofte tonen
hoedt v altoes ieghen honen
nadien datmen ghene trouwe en vint
in die ghene diemen kint
hou soudemen dan ghetrouwen dien
diemen vore niene hadde ghesien
en hebt ghenoechte in ghere wijs
datmen v vore v oeghen gheuet prijs
want ghi en sijds te beter twint
peinst dat ghi v seluen kint
vele bat dan ieman el
ja dat doedi noch alsoe wel
hem oec die v aldus prijs gaf
en gheloeft niet te bat daer af
al seidi vore v goet nv
hi seeght licht arch achter v
es v ere oft doeght ghesciet
dat en seldi versegghen niet
want lof in eyghenen mont
werdt ontsuuert talre stont
maer eens anders doeght ende ere
die en verberght nemmermere
al waert openbare
dat hi uwe viant ware
alse die ionghe hoert ghewaghen
ere ende doeght dier doude plaghen
soe sette hem dan daertoe
dat hi oec na alsoe doe
datmen sijns in selker doeght
oec vermane na sine ioeght
eest dat ghi en hebt ghenen spoet
te ghewinne erdersch goet
des en sijt te droeuer twint
peinst in v seluen ende kint
dat ghi naect quaemt op ertrike
ende dat ghi oec die ghelike
v goet hier laten selt
ende dat ghi en hebt ghewelt
lijfs noch oec goeds mere
dan god wille onse here
al sidi mate van goede
sijt blide in armoede
dat sekerste dinc dat enech es
dats blide armoede sijds ghewes
want die blide es ende wel ghemoet
hem en ghebrect en gheen goet
die ghene es arm alleene
dien dat sine dunct clene
ende wien tsine dunket groet
die es rike al ware hi bloet
want dien ghenoeght dat hi heeft
hi es die rijcste die leeft
alse ghi sijt in vorspoede
soe sijt altoes op v hoede
ieghen ranspoet ende mesval
want dende al ouer al
en ghelijct den beghinne niet
alsoe ghi daghelijcs wel siet
ets menech scoene beghinsel
daer na volght een cranc insel
ende selc beghin heeft cranken spoet
daer af dinde werd herde goet
daeromme en sal hem nieman
tsere verheffen dan
van enen ghelucke dat hi heeft
want dauenture dicke sneeft
ghine selt clene no groet
hopen op iemans doet
want ghine hebt selue ghenen morghen
ghine selt oec niet sorghen
ieghen die doet noch die ontsien
ghi selt altoes sijn in dien
dat ghi ghereet wesen selt
als v god hebben welt
want die hem altoes woude
vander doet ververen soude
verliesen dat hi soude leuen
alsoe catoen ons heef bescreuen
als v uwe mate vrient
van ere cleinre ghiften dient
die ontfaet dankelike
hoe groet ghi sijt oft hoe rike
vermochte hijt bat lichte
hi gaue v beter ghichte
en aensiet niet dat hi v gheeft
maer donste die hi tuwaert heeft
sidi met kindren verladen
die ghi niene cont wel beraden
soe doese dan daertoe keren
datsi hare ambacht leren
alsoe datsi hen gheneren
ende winnen selue datsi verteren
ende dat ghi hebt eest clein oft groet
dat houd selue tote uwer noet
die sinen kindren soe vele doet
dat hi hen namaels bidden moet
hine es niet beraden wale
ic hoerde segghen tenen male
dat een man was harde rike
die gaf sinen zone thuwelike
sijn lant sine haue sijn gout
na soe wart hi out
cranc ende sere onvermoghen
doe en woude die vrouwe niet ghedoghen
sijns soens wijf dat die oude
inden heert sitten soude
hoesten bulgen spaede ende vroe
een bedde deedsi hem maken doe
in enen stal verre besiden
daer die man lach tallen tiden
ende herde luttel dranc oft at
wantmen sijns al vergat
sonder een kint hadde sijn zone
dat was selcstont ghewone
te comene toten goeden man
eens sprac hi den kinde dus an
lieue kint sech dinen here
dat mi vriest herde sere
dat hi mi iet ouer sende
dat kint liep met ghenende
die sinen vader dit vertrac
nem sprac hi desen zac
ende draghen hem ets mi lief
doe tkint den zac ophief
spraect vader snijdtene in tween
in wille hem maer draghen deen
neen sprac doen die vader
drach hem den zac algader
dat kint sprac alst god woude
vader als ghi comt ter oude
soe salic v maghic leuen
dit ander stucke ouer gheuen
doen dat die vader hoerde
dat tkint sprac dese woerde
peinsde hi dat hi hadde mesdaen
ende dede den vader halen zaen
ende leidene daer hi eerlijc lach
daer hine daghelike anesach
ende dede hem ere ende werde
ende gaf hem alles des hi gherde
des ghesciet en ware twint
en hadt god ghedaen mids tkint
hier bi dunken si mi riesen
die ziele ende lijf verliesen
om goet datsi te cleinre baten
horen kindren selen laten
als v god heeft ghegheuen
dat ghi vanden uwen moeght leuen
soe houdt v dan eerlike
want een oneersam man rike
es onwert waer hi coemt
ende versmaedt daer menne noemt
en spaert in gheenre stonde
goet ieghen uwe ghesonde
ghine hebt der liue maer een
verliesdi dat ghine hebt engheen
maer goet mach comen ende gaen
alsoe alst dicwile heeft ghedaen
dinghe daer ghi af castijt
vwe kinder in enegher tijt
die en doet selue meer no minder
meestre oec die leren v kinder
en selen selue twint hanteren
datsi horen iongren blameren
predekers oec dat ghijt wet
die den volke leren die wet
ende den wech te hemelrike
selen oec die ghelike
doen datsi leren voert
soe dat hoer werc ende hoer woert
vroech ende spaede concorderen
soe sijn si rechte lereren
alse ghi wilt bidden iet
soe merct wel ende vorsiet
oft die bede hoefsch si
ende redenlec oec daer bi
ende oft men machtech es dan
te doene dat ghi legt an
ghi selt v gherne daertoe keren
dat ghi vremde liede selt eren
soe meslijc eest in welker stat
ghi daer af noch moeght hebben te bat
en set oec den vremden twint
bouen den ghenen dien ghi wel kint
want ghi niet en sijt ghewes
oft een vremde des wert es
ende als hi oec van v tiet
licht dat ghine meer en siet
daeromme doet den vremden ere
ende uwen bekinden noch mere
want die sinen vrient verwerct
op enen vremden dien hi sterct
es dullijc bedacht twaren
alse die swaluwen henen varen
bliuen die musschen onse gheburen
dits gheseeght te menegher vren
ghine selt oec in gheere wisen
enech dinc prisen ocht mesprisen
en si v tierst wel cont
houdt besloten uwen mont
tote dat ghijs sijt wel vroet
eer ghi uwe vonnesse luden doet
ic rade v dat ghi en selt
houden engheen ghescelt
noch oec parlemint
ieghen hem dien ghi kint
die v vrient oft gheselle si
al waerdi machtegher dan hi
ende ghine wel mocht verwinnen
ghi selt v nochtan versinnen
ende hem verdraghen dat es goet
ghi selt peinsen in uwen moet
dat mids een cleine discoert
vrienscap selcstont werd ghescoert
ende dat vriende sijn te luttel
ende datmen oec alsoe wel
luttel vriende vinden can
dier hier op dinct es wijs man
ghi en selt in gheenen saken
v seluen zunderlinghe maken
onder hen daer ghi mede
houden wilt meensamhede
want zunderlincheit ouer al
en was noyt wert no liefghetal
alse uwe bode heeft mesdaen
soe en seldine niet slaen
maer ghi selt tempren uwen moet
ende sparen v seluen ende v goet
want men waent in grammen tide
slaen selcstont ter lide
ende men slaet den mensche doet
daer af comt groete noet
soe watmen in gramscape bestaet
es selden goet maer dicwile quaet
knechte sijn oec quaet van moede
alse ghijs niene waert op v hoede
mochtens v vermorden thant
oft in v goet steken den brant
nemmermeer soe en ghetrout
knechte dien ghi eens blout
want hine werdt meer v vrient
hoe wel hijs oec hadde verdient
dune sout in engheenen stonden
na hemelsche dinghe gronden
noch oec ondersoeken mede
van ons heren gods heimelijchede
want dat ware al pine verloren
en sal ghenen mensche toe horen
soe ware god ene neder sake
ende die mensche hadde grote rake
soude hi die godheit versinnen
hi can hem seluen cume bekinnen
ic rade v dat ghi niene bestaet
dinc die bouen v macht gaet
want ets scande den man
dat hi volbringhen niene can
dinc die hi begonnen heeft
in wat state dat hi leeft
die van armer cleinre hauen
te groeten state werd verhauen
en sal niet te hoeghe climmen
ets goet bi den lande swimmen
want die alte hoeghe beghert
erselt selcstont achterwert
ende valt weder onder voet
alte vele en es niet goet
soe van hoegher comt die val
soe hi swaerre wesen sal
mate es goet tallen spele
dit heeft inne herde vele
nieman en sal verwillen
elc sal hem seluen stillen
ende hem houden in maten
ende den andren oec laten
mede winnen ende ghenieten
soe en sal niemanne sijns verdrieten
soe mach hi in eren becliuen
ende in goeden state bliven
al eest dat enech mensche pleeght
dies daer begrijp oft arch in leeght
des en seldi versegghen niet
lichte ets v seluen ghesciet
des ghelijcs oft uwen vrient
die des oec heeft verdient
soe mochtmen v dan weder biten
ende dat selue oec verwiten
eest dat ghi ere goet oft let
verboert met gherechter wet
dat en wit niemanne die leeft
dan v seluen dies verdient heeft
tfonnesse en verdoemt v niet daer
maer v werke doemen v dats waer
als ghi plaghe hebt oft ongheual
seldi peinsen dat v dat al
bi uwer verdienten comt toe
ende selt verduldech sijn alsoe
ende vandien v sculdech gheuen
ende beteren dan uwe leuen
ende bidden gode onsen here
dat hi uwen ranspoet kere
maer altoes lude ende stille
set uwen wille in gods wille
ende verduldechlijc emmer leeft
van alle dien dat hi v gheeft
want hi niemans en verghet
die sinen wille in hem set
van ere nonnen es bescreuen
die leidde een heilech leuen
datsi van gode weten woude
te wat lone si comen soude
des soe bat si menech iaer
te lest quam ene stimme daer
die haer seide zonder sparen
datsi ter hellen zoude varen
die nonne andwerde doe
sint dat mijn god wille alsoe
soe willic gherne inder pinen
mijn wille es inden sinen
waer hi ghebiedt daer willic wesen
soe diende gode na desen
ghelijc dat si te voren plach
daer na ouer meneghen dach
quam ene stemme ende seide
mids diere verduldecheide
heefstu gode soe verwonne
dat hi di des wilt onnen
dattu hemelrike hebben sout
dus soe soude elc goet ghedout
hebben van alle dien
dat hem god doet ghescien
want god des sijt vroet
sonder sake gheen dinc en doet
al es dat ghi die zondaren
op ertrike siet wel varen
ende ghemint metten heren
daeromme en seldi niet keren
ter archeit in gheenre wijs
al hebbensi hier den prijs
hi vergaet hen metter vaert
die lichste wech ter hellen waert
dat es voerspoet in sonden
alse ons die wise orkonden
en hebt niet te groet verlaet
op v goetleuen dats mijn raet
en meshoopt oec in ghere tijt
daer omme dat ghi in zonden sijt
heeftmen heden en goet leuen
men mochter marghen vte sneuen
es men oec heden sondare
men es van sonden marghen clare
daeromme eest al belanc
ane des menschen vutganc
an dende die lof al leit
alsoe ons een wijs man seit
dat sal toeghen openbaer
dbijspel dat volght hier naer
een roeuere hier vormaels lach
in enen woude daer hi plach
die coemanne met ghewelt
te vermoerdene om haer ghelt
nochtan haddi enen zede
dat hi dicke sine biechte dede
ane enen clusenere die daer
op enen boem woende maer
hijn dede der penitentien niet
die hem sijn biechtere doen hiet
eens quam hi te biechten dare
doe seide hem die clusenare
wat holpe dat ic v
penitentie sette nu
ghi en pleeghter niet te doene
onse here nes niet ghewoene
sonden te vergheuene alsoe
hi wilt datmen penitentie doe
ende oec die sonden late
anders en comt v bate
van uwer biechten nemmermere
die mordre sprac lieue here
ic en mach niet wllen gaen
vasten noch discipline ontfaen
ets te swaer te doene mi
set mi iet dat lichter si
doen soe sprac die goede man
dat ghi nemmermeer vort an
en lieght in ernste noch in scherne
hi seide hi daedt gherne
vandaer soe sciet hi thant
niet verre tote daer hi vant
enen man dien hi ontmoette
dien hi onhoefschelike groette
want hine mordelinghe doet sloech
ende nam hem tselue dat hi droech
nu quamen thant opter steden
een deel liede ghereden
die oec dore dwout wouden tien
tierst datsi den doeden sien
vraeghdensi den mordre zaen
oft hi die moert hadde ghedaen
doen peinsde hi alsoe houde
dat hi niet lieghen en soude
want sine vorwarde alsoe ware
tusschen hem ende den clusenare
doe lijde hijs thant al bloet
ende die liede sloeghenne doet
die clusenere die sach
die daer opten boem lach
dat dingle quamen ter vaert
ende voerden die ziele te hemele waert
doe peinsde hi in sinen zinne
wat mach dit hebben inne
dat dese die al sijn leuen
roef ende moert heeft ghedreuen
ende noyt penitentie en dede
es met deser werdechede
ghevuert inde blijscap groet
di en es nu des gheen noet
te ligghene op desen boem
ganc nem der werelt goem
et ende drinc ende hebbe spel
hemelrike werdt di wel
ende daer hi af soude gaen
soe miste hi des voets saen
ende brac den hals optie erde
die duule voerden horre verde
die ziele inder hellen
daer si euwelijc sal quellen
hieromme en sal nemmermere
mensche hem verlaten sere
op goetleuen daer hi in staet
maer hi sal altoes doen den raet
dat hire wijslijc in volsta
met goeden hope vore ende na
soe mach hi behouden bliuen
alsoe ons die wise scriuen
ghi en selt in gheenre tijt
schelden als ghi erre sijt
om dinc die v niet cont en es
want errescap sijds ghewes
hout v soe stijf ghesint
dat ghi die waerheit niet en kint
wat men v seeght dunct v quaet
want gramscap gheeft v den raet
dat ghi vroedelike leeft
van dat v god gheeft
dat moet v emmer vromen
maer als v vriende ouer comen
oft alst eischt die tijt
willic dat ghi costelec sijt
na dat die tijt es ofte vrient
soe hebdi der wijsheit ghedient
als ghi wel doet en acht niet
wie dat dat in arghe tiet
want weldoen es altoes goet
wie dat verstaet oft en doet
al en verstoeds die mensche twint
hier es god bouen diet al kint
wies loen beter es alleene
dan alder werelt ghemeene
alse die quade den goeden haten
dats hem een troest van groeter baten
want sijn loen es twevoldech
op dat hire in es verdoldech
scuut der vrecheiden name
want vrecheit es ene blame
die den mensche onwert maect
ouer al daer hi ghenaect
maer bescheedene meltheit can
werden ende hoeghen horen man
ende bringhen ter hoegher ere
die inde en heeft nemmermere
als ghi met gode wilt sijn mare
ende van sonden reene ende clare
soe seldi alle dinghe vlien
die v van gode moghen tien
ende vertien daertoe voert
alles dat ter werelt hoert
want god ende erdsche dinghe
houde noede zameninghe
nieman en mach na christus leren
te poente dienen tween heren
ene nonne was alsoe men leest
hadde in enen cloester gheweest
menech iaer ende meneghen dach
dat si daer binnen noyt en sach
vader moeder no vrient enghenen
die haere nochtan ontboden altenen
datsi tote hen quame spelen
maer ontbieden noch beuelen
en mochte daertoe helpen niet
datsi vten cloestere quame iet
want si leidde en heilech leuen
ende hadde de werelt al begheuen
ende en minde dinc enghene
dan horen sceppre allene
doen dit langhe hadde gheduert
worden vader ende moeder beruert
datsi wouden sonder sparen
thorre dochter spelen varen
ende die sien ende visiteren
eer si vander werelt keren
dus soe voerensi te samen
ende met hen oec soe quamen
een deel der maghe mede
met herde groeter sierhede
om die ere van dier ioncfrouwen
die si daer wouden scouwen
doe si ten cloestre quamen binnen
dede men diere ioncfrouwen kinnen
dat hoer moeder ende haer vader
comen waren beidegader
ende oec andre vriende mede
die ioncfrouwe lach in hoer ghebede
ende seide met corten rade
dat si en hadde engheene stade
te comene daer si waren
datsi weder thuiswert varen
si sal vor hen ghetrouwelike
bidden gode van hemelrike
doen die moeder dat verstoet
wart si droeue in horen moet
ende weende soe ende karmde
dats hen allen ontfarmde
si sprac in kere nemmermeer
in hebbe mijn kint ghesien eer
nieman en constse ghechissen
doen ghincmen toter abdissen
datsi der nonnen rade zoude
datsi hoer vriende spreken woude
die abdisse ghinc doe
ende sprac der nonnen dus toe
lieue dochter ets quaet ghedaen
dat ghi niene wilt spreken gaen
vwer moeder ende uwen vader
ende andre v vriendre algader
die hier van verren sijn ghetiet
om v te sprekene ende anders niet
gaet te hen dats mijn raet
want daer ghescreuen staet
alsoe selue sprect onse here
doet vader ende moeder ere
vrouwe sprac die nonne mettien
ga ic nu die liede zien
soe es mijn duchten bouen al
dat in mi verwandelen sal
alsoe mijn herte ende mijn sin
datter god sal hebben te min
daer ic van enen ghedinke
nemmermeer vut en winke
doe sprac die abdisse voert
lieue dochter nu hoert
seldi vader ende moeder laten
bedroeft dus vtermaten
alleene om een spreken
dat mochte god ane v wreken
daeromme willic dat ghire gaet
lietijt dat ware herde quaet
vrouwe sprac die nonne nu siet
dat ghi mi en raedt niet
daer ic bi werde ghescaedt
want ons god selue raedt
dat wi laten selen algader
broeder zuster moeder vader
ende alle erdsche dinc ghemene
ende volghen hem allene
hi es die ghene die mi sciep
ende tsire ewegher glorien riep
hijs mijn solaes tallen vren
anders enghene creaturen
doe diere abdissen dochte
dat sire niet an hebben en mochte
gheboet si hare handelinghe
op ghehoersamheit dat sire ghinghe
doen stoet si op ten seluen stonden
hoer oeghen heeft si wel verbonden
soe datsi niet en sach en haer
ende dede hare leiden tote daer
ende boet hen allen goeden dach
die moeder sprac doe sise sach
dochter waer hebwijs verdient
dat ghi niene siet op v vrient
die hier van verren sijn ghetreken
om v te siene ende te spreken
die v in langhen en saghen
hoe moeghdi dus vertraghen
tonswert wi waenden wel
solaes vreude ende spel
met v hebben ghedreuen
eens doch in onse leuen
hoe mach dit comen toe
die ioncfrouwe andwerde doe
moeder ic weet wel ende ghevreesche
dat ghi ans bloede ende vleesche
mijn vader sijt ende mijn moeder
mijn moye mijn zuster ende mijn broeder
maer mijn solaes leeght algader
in minen gherechten vader
die mi van nieute maecte
ende die doet om mi smaecte
ende als hi wilt ontmaken sal
an hem soe leghet mi al
hebbic hem ic hebbe gnoech
ets waer in goet gheuoech
minnic v spade ende vroe
daer ic mi seluen gnoech in doe
ende oec in gode quite
ic bidde vore v met vlite
ende sal al mijn leuen doen
laet v daer met gheroen
ghi en selt mi achter nu
nemmer sien noch ic v
vore dat wi comen hier bouen
daer dingle gode louen
daer onse eweghe solaes leit
dander es al idelheit
hier met streec si te cloestre waert
entie andre namen hare vaert
thuiswert met groten mesbare
hen ne mochts nemmer werden dare
dus selen wi al dat vlien
dat ons van gode mach tien
ende vereeneghen alleene
in hem met herten reene
soe dat onse ouerste minne gheheel
in heme si niet een deel
des die liede volghen ghemene
dat en wederseght niet allene
veelre liede raet dat verstaet
es beter dan eens man raet
ende woudi daer ieghen stunen
men soudu vore sot runen
ende soe soude dan v name
ouer al sijn onbequame
ghi selt met beschedenheden
ouerpeinsen wat ghi hebt leden
ende wat v hier na mach ghespoeden
ende selt wijslec verhoeden
vroech ende spade van alle dien
daer v aue mach messchien
want die worp diemen comen siet
quetst men dan diemen en siet niet
als ghi der riesheit wilt afstaen
soe en seldi dan nemmer gaen
mer hen daer ghise daedt mede
ende v oec hoeden vander stede
daer ghi die zonden daedt gherne
waest bourdeel oft waest tauerne
alse wilen dede een ionghelinc
die metter werelt omme ghinc
die weert was ende liefghetal
metten ghesellen ouer al
want hi met hen verteerde algader
tgoet dat hem liet sijn vader
ende doen den ghesellen dochte
dat hi nemmer gheuen en mochte
en wouden sine sien noch horen
dus heeft hi goet ende vrient verloren
soe dat hi van groeter breken
vten lande es ghestreken
ende diende enen goeden man
daer hi weder goet wan
doen hi dus quam te goede
quam hem te voren in moede
dat hi te lande woude keren
vriende ende maghe visiteren
doen hi te lande quam alsoe zaen
entie ghesellen hadden verstaen
dat hi comen was soe rike
sprakensi tote hem hoefschelike
lieue gheselle willecome sijt
ghi hebt ghemerret langhen tijt
ons heeft sere ghelangt na v
comt gawi drinken nv
ghinder es ontslaghen goet wijn
wi willen met v blide sijn
neen neen sprac die cnape dan
ic ben nu een ander man
dan ic was wilen ere
in ben v gheselle nemmere
ghi hadt mi leuende doet
ende van goede ende eren bloet
ghemaect ghine achtes niet en caf
ic ga vwer gheselscap af
ende die willic altoes scuwen
in willu nimmer ghetruwen
sine mochtens nemmer hebben daer
die cnape hoedde hem daer naer
van personen ende steden mede
daer hi riesheit ende sonde dede
dus sal hem elc mensche hoeden
ende wandelen metten goeden
ende steden ende persone vlien
die hem ter archeit mochten tien
ter taflen daer ghi vremde sijt
soe sprect luttel talre tijt
die v niene kennen souden
v ouer dronken houden
oft ouer sot oft ongheraect
waert dat ghi te vele spraect
die vele spraken wilt vte legghen
moet in eneghe stont messegghen
vele spraken oec als wi lesen
en mach zonder zonde niet wesen
ghi selt ten ghedinghe gaen
ende nauwe horen ende verstaen
watmen daer zeeght ende doet
soe moeghdi te bat wesen vroet
vanden rechten rechte vanden lande
want die zaken sijn menegherande
diemen hoert te diere stat
ende soe moeghdi weten te bat
wat v goet si ende quaet
als v te dinghene staet
sidi beter oft riker dan
v ghebuer oft een ander man
daeromme en versmaedtene niet
maer merct in v ende besiet
dat hi doch alsoe edel si
nader cranker menscheit als ghi
ende dat ghi oec sterflec sijt
ende vwer gheen en weet den tijt
met hem die in armoede leeft
ende ongheual ende ranspoet heeft
en seldi spot maken no sceren
want dat soude hen meer deren
ende quetsen in horen moet
dan al hoer ranspoet
oec en wetti niet van dien
wat v namaels mach ghescien
scuut altoes soe doedi wel
alrehande weddespel
want daer af comt ghetrout dies
niet dan gramscap oft verlies
als ghi den tijt corten wilt
in v camere ghi v sluten silt
ende roepen vwen sceppre an
oft ghi selt boeke hebben dan
van gode oft van goeden zeden
ende niet van idelheden
ende selse lesen oft doen lesen
oft ghi selt die wile wesen
in enegher sameninghen
daermen van goeden dinghen
sprect ende houdt die tale
soe cortti den tijt wale
maer die in weddespel heeft iolijt
cort onnuttelec sinen tijt
scuut luxurie talre stede
daer toe nijt ende ghierechede
luxurie struert des sijt vroet
smenschen ziele lijf ende goet
ende es oec blame dat ghijt wet
vore gode ende den mensche met
nijt ende ghierecheit maken kaytijf
den mensche ane ziele ende an lijf
ende si quetsen meest hen
diese draghen inden sen
ende maken oec den mensche onwert
waer hi comt ocht waer hi vert
alse die man verdienet des
dat sijn wijf gram op hem es
soe sal hise verdraghen dan
ende dwijf oec alsoe den man
want die vroede socrates seit
dat het es groete wijsheit
dat hem die mensche daertoe keert
dat hi thuis verdraghen leert
soe mach hijt connen dan te bat
als hi comt in vremder stat
want verdrach bringhet in
meneghen raet ende groet ghewin
alse ghi wilt bestaen iet
daer ghi bate ende orbore in siet
soe en seldi beiden twint
vore dat ghi dat hebt gheint
want beiden sijt seker dies
bringht dicke in groet verlies
want lidentheit maken can
vanden riken enen armen man
sijt ernstech tal vwen dinghen
dat sal v groet bate in bringhen
ghi en selt niet lieghen
noch oec niemene bedrieghen
dscrifture zeeght al bloet
loghene slaet die ziele doet
ende soe wier mede omme gheet
es onder die liede leet
ende altoes onwillecome
want hine bringt niemen vrome
sinen brueder gheloeuets mi
soudi honen mochte hi
op sire an waenden winnen
hoer nature heuet binnen
nochtan werdensi int lest ghehoent
ende met hoer selfs quaetheit gheloent
als eens gheuiel tween ghesellen
dat ic vorwaer hoerde tellen
drie ghesellen tenen stonden
quamen daer si en vonden
spise te cope no broet
soe datsi baden dore die noet
want hongher dede hen verdriet
hen en gaf nieman niet
sonder een wijf gaf hen niet vele
met ere scotlen tarwen mele
enen coeke si daer af maken
dien si thant in dasschen raken
die ij consten scalken raet
maer die derde en conste gheen quaet
doen dochte den tween dat
datsi anden coeke sat
alle drie niet eten en souden
ende leident doen in deser vouden
datsi souden alle drie
gaen ligghen slapen ende die
den wonderlecsten droem zaghe
die wile de coeke int vier laghe
soude den coeke eten allene
onder hen drien waer hi te clene
dit seidens om datsi
den derden gheselle daer bi
verscalken wouden alsoe
dat hi des coeken worde onvroe
die ij scalke roncten sere
oft si sliepen min no mere
doen die derde gheselle sach
dat sijn gheselscap in slape lach
ghinc hi heimelec toten viere
ende rac vut den coeke sciere
ende attene altemale
hi dochte hem smaken herde wale
hine was hem niet te roe
tfier rac hi weder toe
ende en sprac cleine no groet
hier na hieuen op thoet
dandre ij die en wisten niet
hoet metten coeke es ghesciet
alse quisquans wi sijn ontwaect
ende hebben hen gherancbraect
ende hoer oeghen ghebroemt beide
doen sprac deen ende seide
mi dochte dat ic was in hemelrike
dander seide die ghelike
dat hi was in die helle
wat helpt dat ic langhe telle
si seiden wonder groet vandien
datsi daer hadden ghesien
si seiden toten derden doen
gheselle nu segt v visioen
die onnoesle sprac daer naer
ghesellen seker ghi zegt waer
doen ic sach met minen oghen
dat beide uwe gheeste vloghen
deen te hemle dander ter hellen
ic waende wel goede ghesellen
dat ghi nien soudt sijn wedercomen
daeromme soe hebbic ghenomen
den coeke ende hebben gheten
maer ghesellen haddic gheweten
dat ghi weder soudt sijn comen hier
die coeke laghe noch int vier
want men zeeght die daerwaert vaert
dat hi meer en comt herwaert
dus was die hoendre ghehoent
ende met sijns selfs rade gheloent
ende noch sietmen des ghelike
dicke gheuallen in ertrike
ghi selt met goeder trouwen
minnen vrouwen ende ioncfrouwen
niet om datsi scone sijn
rike oft van gheboerten fijn
maer om doeght ende suuerhede
ende om hoer groete hoefschede
vwes selfs wijf seldi meest minnen
ende enghene andre bekinnen
ende die soe eert lude ende stille
op datsi es van goeden wille
maer es si quaet van naturen
ende wilt sire dan inne duren
soe verret v van hore dats mijn raet
slaen ende scelden es al quaet
meer gheslaghen meer verloren
soe meer ghescelds soe meerren toren
daer nes ghene bate an
dit leert ons een wijs man
v en sal niet ghescien dit
dat ghi eneghen mensche verwit
eneghe blame oft archede
die ieman van sinen vorders dede
oft sijn maech oft sijn kint
want hi en ees targher twint
dat sine maghe quadien sijn
op dat hi selue es goet ende fijn
hem oec die was in aermoede
ende comen es te groeten goede
en verwites nemmermere
want dats hem groete ere
dat hi hem sette soe wijslike
dat hi goet man werde ende rike
en verwit oec niemanne das
dat hi wilen en quaet mensche was
want en es nieman soe quaet
als hi sire quaetheit auestaet
ende sijn leuen betert dan
hi en si dan een goet man
entie seide dat hi quaet ware
hi loghe dats openbare
alse veede oft discoert versoent es
en sal nieman vermanen des
in arghe in gheenre wisen
want die veede mochte weder risen
versoen here versoen dere
nimmermeer en werdens clere
die eens gheviande sijn
dit seeght een vroet man int latijn
ghi selt werken vroech ende spaede
met uwer vriende rade
ende selt vraghen oec van dien
hen tween hen vieren oft hen drien
ende daer vut seldi nemen dbeste
maer dunct v in dat leste
dat beter si uwes selfs raet
soe raedic v dat ghine angaet
eest dat v raet gheven can
een knecht een kint oft een arm man
daer ghi orbore inne siet
dien raet en versmaedt niet
een die al ware verdoert
mochte spreken en vroet woert
een arm man es dicke alsoe vroet
als een die heeft groet goet
want nature gheeft den wisen sin
ende si gheeftene meer no min
den armen dan den riken
want si en can smeeken no wiken
daer bi hout die wijshede
onder darme als wel hoer stede
als onder die rike na minen sin
al acht men der armere te min
wantmen den armen en hoert niet
als wel alst den riken pliet
die ghene es wijs allene
die hem hout van sonden rene
ende verre can voresien
dinghe die moghen ghescien
ende daer ieghen sijn op sine hoede
ende altoes draghen inden moede
dat sijn leuen inden moet
die aldus doet hi es vroet
cracht noch wijsheit van
enen onghedeghenen man
en seldi versmaeden niet
want men daghelike siet
die cleine selc van sinnen
datsi die grote dicke verwinnen
wildi eersam gheheeten sijn
ende name hebben goet ende fijn
soe vliet alle die zaken
die oneersam leuen maken
als ghi den quaden wel behaeght
ende v die goede van hem iaeght
soe sijt seker ende ghewes
dat v doen niet goet en es
ghi selt uwen sin daertoe keren
dat ghi altoes selt eren
ende onthouden daer in leit
ere doeght ende wijsheit
want leren es groete ere
ende soe wi versmaedt die lere
hi es alre scanden wert
ende ets recht dat hi mesvert
als vader oft moeder tonrechte
op v schelden ofte te rechte
soe wacht dat ghi v niene stoert
noch en andwerd niet en hart woert
maer vervolghse met soectecheden
tote dattie gramscap es leden
hebdi een scoene wijf ghetruut
soe radic v dat ghi scuut
gheselscap van ghesellen
die vrouwen ere gherne beuellen
want scoene wijf te vorscijn brocht
blijft selden onuersocht
men moet dwerc hoeden vanden viere
oft et ontfunct harde sciere
wat ghi laet oft wat ghi doet
altoes peinst in uwen moet
dat ghi enen andren vroech ende spade
doet als ghi woudt datmen v dade
opten gherechten man waer ghi sijt
en houdt ghescelt noch strijt
in ernste noch oec in scerne
want god wrect den gherechten gherne
eest dat v scade ghesciet
daeromme en droeuet niet
want doetse v int herte wee
soe hebdi der scaden twee
beuelet gode onsen here al
ende hoept dat hijt verstoeren sal
alse hi den goeden iob dede
om sine groete verduldechede
hier inden dese bloemen
die algader sijn ghenoemen
vut iiij doeghden cardenale
diese wel vest hi doet wale
alsoe die oude wise screuen
in boeken die na hen bleuen
hebbic iet messeit daer inne
dats ghebrec van minen zinne
onsculdecht mi soe doedi wel
hier af dichten es gheen spel
hier vore hebdi ghehoert
van wijsheiden menech woert
nv willic v van hoefscheden
segghen ende van scoenen zeden
die hier orborlec sijn gheset
der zielen ende den liue met
ghi selt gode bouen al
die v sciep ende ontmaken sal
reuerentie doen ende ere
bouen elken andren here
want hi es here allene
op hemel ende op erde ghemene
daermen hem noemt sijds ghewes
dat onder engheen here en es
sijn rike soe soect mede
bouen alle rijchede
want rijcheit macht ende jolijt
duren hier onlanghen tijt
maer dat rike sonder meswinde
duert ewelec sonder inde
die dat langhe rike verliest
om dit corte seker hi riest
ghi selt v altoes daertoe keren
dat ghi papen ende clerke selt eren
ende algader alsoe voert
datter kerken toe behoert
daer af soe hebdi groeten loen
al en dochts v niet wert die persoen
hi ees wel wert sijds ghewes
daer hi na ghetekent es
dat es christus dat ghijt wet
in wies stede die priester set
het was een ridder hier te voren
in zassen hebbic zegghen horen
die papen onwert hadde sere
ende selden hen dede eneghe ere
want hem dochte twaren
datter vele te vele waren
hi seide dat hi woude
dat maer een pape en soude
sijn in elken lande
ende dat die in ene mande
soe hoeghe hinghe inder lochte
datten elc mensche scouwen mochte
ende daer gode hieue dan
soe datten elc mochte scouwen an
eens soe gheuiel alsoe dat
hi in sijn selfs dorp sat
darne sine viande saghen
ende ouer doet hebben gheslaghen
men liep om den pape thant
diemen int dorp niene vant
doen sendemen boden sciere
in drie dorpe oft in viere
om enen pape die vollec quame
ende des mans zielen ware name
wat si sochten watsi renden
sine consten enen pape niet venden
dus starf die man onberecht
sonder biechte ende sonder recht
ende algader papenloes
nochtan dochte hem altoes
dat papen waren te vele
hier omme ic v beuele
dat ghi v herte daertoe keert
dat ghi paepscap altoes eert
om christum den goeds sone fijn
daer si na ghetekent sijn
der kerken goet wats ghesciet
dat en haelt ane v niet
maer helpter toe in allen vouden
dat si thore moghe behouden
ende setter vore lijf ende gout
soe quijtti vwe rechte scout
ende zunderlinghe landsheren
die onrecht moghen keren
want die kerke es onse moeder
die christus onse behoeder
cochte met sinen bloede fijn
der welker kinder dat wi sijn
daeromme sijn wi ghebonden
daertoe in allen stonden
dat wi met worden ende met werken
onser moeder recht selen sterken
gode uwen sceppre dien
seldi dienen op beide v knien
ende den mensche maer op een
ende als ghi sprect int ghemeen
daer ghi v seluen noemt mede
soe sal altoes sijn v sede
dat ghi v ten lesten noemt
ende alset oec alsoe coemt
dat ghi van andren lieden sprect
eneghe dinghe die ghi vertrect
soe noemt den besten altoes voren
dat sal tuwer hoefscheit horen
als ghi iemene ontmoetet
siet dat ghine tierst groetet
al ware hi minder dan ghi sijt
dats v eerlec in alre tijt
ghi selt oec uwen caproen
ieghen den betren af doen
ende es hi v ghelike soe
doeter dat ghi wilt toe
es hi minder des niet en doet
want alte hoefsch en es niet goet
laet den betren vore gaen
vore staen sitten drinken ende dwaen
ende houdt mainierlec v ghelaet
van buten dats mijn raet
maer int herte soe sijt
een man talre tijt
wilt vader ende moeder eren
soe moeghdi gaen ende keren
langhe op dit erterike
ende dan hebben hemelrike
ghi die ionc sijt van daghen
selt altoes den ouden verdraghen
eren wiken ende maken stede
dat sal van rechte sijn v sede
want wilen soe was hi
starc ende lustech als ghi
dat soe heeft hem doude benomen
daer toe dat v noch mochte comen
allen lieden vroech ende spade
seldi vordren zonder v scade
ende met uwer wijsheit bi staen
die ghi van gode hebt ontfaen
want hise v van gracien gaf
soe seldi voert dienen daer af
eest dat vrient an v soect
dinc die ghi te doene roect
die doet zaen met bliden zinnen
daer leeght danc tweevout inne
wildijt hem oec ontsegghen
dat wilt soe hoefschelijc omlegghen
ende soe bedectelec dat hire
hem niet omme en scouffiere
want die bidt sijt seker des
dat hi lichte ghescouffiert es
sijt oetmoedech inde mate
daer af comt groete bate
want aristotiles seit
alte oetmoedech es sotheit
dient der gherechtechede
daer blijfdi behouden mede
ende uwe oer sprect dauid bloet
en sal niet gaen om sijn broet
sijt haestech te verstane
dinc diemen v spreket ane
maer te sprekene en sijt niet snel
vore dat ghi v bepeinst wel
mint pays ende eendrachtecheit
twist ende discoert hebt altoes leit
dinc die ghi hebt mesdaen
pijnt v te beterne zaen
maer hebt ter wraken traghe den voet
van dinghen diemen v mesdoet
en gheloeft al den lieden niet
want die scalke des gherne pliet
dat hi dicke subtijllec lieght
daer hi den andren mede bedrieght
met corten woerden ende met waren
seldi al vwe redene baren
want die loghenen zonder waen
beide ziele ende ere verslaen
peins altoes int herte dijn
wattu waers sijs of souds sijn
soe soutu in allen stonden
di te bat hoeden van zonden
dat ghi gheloeft onsen here
oft sinen zanten in hoer ere
dat soe doet hen wats ghesciet
soe dat god en wreke niet
weduwe oft dochter van wisseleren
meyeren papen oft dobbeleren
van canoenken oft persemieren
van taelmannen oft ostelieren
scuut te wiue dats mijn raet
want ongherecht goet zaen te gaet
dinc die v te heelne staet
die v ane vwe ere gaet
en ondect vwen wiue niet
v mochter af comen groet verdriet
het was hebbic zegghen horen
een yeraut hier te voren
die selden thuis te comene plach
want thuis gout hi dat ghelach
ende te houe was hi quite
dats der hieraude vite
dat si thoers selfs huise node beten
alsi elre om niet moghen eten
dese yraut was liefghetal
ter heren houe al ouer al
ende wiste dicke van horen rade
ende als hi thuis quam vroe ende spade
bat hem sijn wijf dat hi hare
segghen soude niewe mare
maer hi en seide hore min no mere
des plach si hare harde sere
te belghene op haren man
ende en bescoet niet nochtan
want die goede man kende wale
dat dwijf es van cranker hale
ende was altoes op sijn hoede
eens peinsdi in sinen moede
dat hise emmer proeuen woude
oft si iet wel helen soude
van huis es hi ghetreken
ende merrede wel vi weken
ende quam op enen auond inne
alse een man droeue van sinne
ende en dranc noch en at
maer ghinc slapen opter stat
dwijf ghinc ligghen biden man
hi suchte sere ende stan
ende gheliet hem droeflike
nu soe haddi heimelike
ghesteken enen vostaert
in sijn fondement wel ghehaert
dat wijf sprac hem dus toe
segt mi lieue minne hoe
ghelaetti dus wats v ghesciet
ic en maeghs v segghen niet
sprac die man om ghene noet
wist ieman ic ware doet
doen andwerde weder dwijf
ic hebbu lieuer dan mijn lijf
dat v mescomt mescomt mi
waeromme soe en soudi
mi v doeghen niet ghewaghen
wie mocht v bat helpen draghen
die goede man andwerde danne
en woudijs segghen niemanne
ic soudt v segghen al bloet
maer seker ic ware doet
wist die minste vanden dorpe
ic hadde lieuer datmen mi worpe
sprac dat wijf indie zee
dan ics ghewoeghe nemmermee
die goede man sprac daer naer
ic ben een werwolf dats waer
daertoe soe benic verscapen
ende al die perde coye ende scapen
die nu int dorp sijn ghestoruen
hebbic verbeten ende verdoruen
ende om ghijs gheloeft te bat
soe tastet hier achter hoe dat
mi een groet steert vte wast
doen si den steert hadde ghetast
gheloeue sijs wel ende clare
dat hoer man een werwolf ware
alst dach was stoet si op zaen
ende es in die kerke ghegaen
daerse ene hore gheuadre vant
diere si in biechten ontbant
al dat ghi hier hebt ghehoert
dus soe ghinct in biechten voert
soe dat eer die noene stont
alder prochien was cont
dat een werwolf was de man
ende dat hi die beesten van
dien dorpe hadde verbeten
ende dat sijn wijf hadde doen weten
doen worden die ghebuere
altemale daer in ruere
ende quamen met groeten hoepen
tes mans huise wert gheloepen
om dat sine wouden verslaen
met pinen es hi hen ontgaen
want hi ontreet met haesten groet
oft hi ware daer bleuen doet
aldus haddem sijn wijf
bina benomen dlijf
om datsi en conste niet
ghehelen alsoe hi haer hiet
daer omme en si nieman te ghereet
tsegghene sinen wiue al dat hi weet
hele hare al dat te heelne si
dats wijsheit gheloeuets mi
drie mainieren sijn van lieden
die de waerheit gherne bedieden
die sot die dronkene ende dat kint
want dese en veinsen hen twint
soe wanneer v kint mesdoet
soe castiet metter spoet
soe dat ghi in gheenre tijt
ocsuin sire quaetheit en sijt
alse ghi hebt goede knechte
die v dienen wel te rechte
die en verheft niet te zaen
want hoer goede dienst ware ghedaen
houdt in allen vren
te vriende vwe gheburen
want willensire hen toe keren
si moghen v eren ende onderen
hebdi stiefmoeder oft stiefvader
die soe seldi beidegader
smeeken in allen zinnen
ende met doeghden hen verwinnen
hebdi oec een stiefkint
al eest dat ghijt niet en mint
doet hem goetlijc ets wel ghedaen
des seldi groeten lof ontfaen
alse twist ofte strijt es gheheuen
tusschen broedere oft gheneuen
soe en sijds met harre engheen
maer valt in dat ghemeen
ende scheldse om dat sijt deden
ende oft ghi moeght zetse te vreden
en drinct oec niet die stont
dat ghi broet hebt inden mont
inden nap oec des bedinct
daer een ander met v vut drinct
en sopt niet want sijds ghewes
dat dat onhoefscheit es
broet oft spise wildijt weten
daer ghi eens ane hebt ghebeten
en stect int scotele niet weder
maer legghet vore v neder
alse enen groeten here gheniedt
dat hi v sinen nap biedt
soe drinct hoefschelec ende ghiet dat
daer in blijft in een ander vat
ende spuelt den nap al onghelet
eer ghine weder vore hem zet
wildi trecken te huwelike
soe nemt en wijf v ghelike
want ij ossen onghelijc
trecken selden eenparlijc
in iiij dinghen alsmen zeeght
hem die mensche te verheffene pleeght
in gheboerte ende in rijcheit
in wine ende oec in scoenheit
maer wijsheit en ghebiedt niet
in desen te verheffene iet
ghebroedere oft een gheslachte
die langhe willen staen in machte
selen altoes wel concorderen
soe moghensi hen verweren
maer twistensi onderlinghe
soe gaen te nieute hoer dinghe
raetsmanne oec wet wel dat
die toe behoren ere stat
selen eendrachtech sijn mede
oft si verderuen hoer stede
want discoert doet zonder waen
groete dinghe te nieute gaen
raetsmanne zonderlinghe
behoren toe ij dinghe
eendrachtecheit es deen
dander es datmen ghemeen
orboer altoes sette voert
dit es dat recht van ere poert
ende daermen deser ij niene pliet
en mach die stat ghedien niet
ic hebbe horen doen ghewach
van enen ridder die ziec lach
die xij sonen na hem liet
die vore hem quamen eer hi versciet
ende vraghden hem hoe si souden
hen regeren ende houden
die goede man seide na desen
ghi selt eendrachtech wesen
ende niemene doen onrecht
ende hoefscelijc volghen v recht
doen soe dede die goede man
xij roeden halen dan
ghebonden in enen bant
ende gafse elken in die hant
om datsi souden die
ontwee breken vore hoer knie
ende het ontfacht hen allen
doen dit dus was gheuallen
dede hire elken nemen ene
ende si brakense al ghemene
doen soe sprac die vader
houdi v aldus te gader
soe seldi wesen machtech
ende en sidi niet eendrachtech
ende v sceedt in partien
soe en moghdi niet ghedien
en onderwint v niet dats mijn raet
dier dinghe dier v niet en bestaet
want die hem ales onderwint
werdter dicke bi ghescint
twee dinghe men in ertrike vint
die verborghen en doghen twint
diemen beghert te menegher stat
deen es wijsheit dander scat
gherechte wijsheit des sijt vroet
en begherde noit erdersch goet
bouen rechte noetdorftecheit
want rijcheit die ziele versleit
ende ghierecheit doet wassen soe
dats die ziele werdt onvroe
soe meer wast die rijcheit
soe meer wast die ghierecheit
dats alse die dwater laedt
drancs niene werdt versaedt
want soe hi swaters meer in heeft
soe die dorst meer an hem cleeft
alle mainieren van sonden
gaen inden ouden stonden
den mensche af ghemene
sonder ghierecheit allene
want die vrecheit menechfoudt
te met dat die mensche oudt
soe hi teergelds bedarf min
soe daer meer na gaept die sin
ia tote inder doet vre
dits ene selsene nature
ende der zielen onsienlec mede
nochtan eest een ghemeen sede
als v ieman ontmoetet
ende v dan niene groetet
oft v toent ront ghelaet
des en acht niet en saet
hi heeft licht op die stont
ghepeins in sijns herten gront
dat hem soe verlast den sin
dat hi vwes dan mict te min
hi soude v alsoe gherne lieue doen
als hi te voren hadde gheploen
alse ghi iemene siet ghestoert
soe en andwerd hem niet en woert
maer beid alse die vroede pleghen
tote dattie gramscap es gheleghen
vrouwen ende joncfrouwen
al gaensi buten trouwen
oft al sijnsi wandelbere
nochtan soe doet hen altoes ere
daer ghi mocht lude ende stille
omder goeder vrouwen wille
want der goeder vrouwen wats ghesciet
en machmen te vele eren doen niet
ghi en selt in ghenen stonden
beroemen v van vwen sonden
want diet doen si luttel oft vele
sijn des duuels menistrele
want si versegghen hoers selfs quaet
daer hen die duuel af gaf raet
ende bringhen sduuels werc voert
dattie duuel gherne hoert
maer vore gode optie stonde
soe werdt vernuwet dan die sonde
want al hadder god vergheten
men doese hem dan weder weten
tuwes vriends huise en seldi
niet dicke gaen want ghi
en wet niet wel oft hi
vwer comsten ghestaed si
oft iet gaens heeft al stille
dat hi allene wesen wille
want dat huis es die stede
vandes menschen heimelijchede
daer omme salmen sijds ghewes
wachten wel alst tijt es
waert dat v vrient over v quame
alst v niet en ware ghename
nochtan toent hem goet ghelaet
ende doet hem ere na sinen staet
na dien dat ghi vermoghet dat
men moet selcstont ghelaten bat
dan dat herte heuet in
daer toe hoert een starc sin
ende beter es v danc verdient
dan ondanc an vwen vrient
want vrient es ghehouden goet
men heefter toe soe cranken spoet
scuut altoes achtersprake
want dat es die quaedste wrake
entie scandelecste waerlike
diemen doet op ertrike
mannen van wijfliken ghelate
ende wiue van manliken state
en gheloeft niet tallen stonden
daers dicke ontrouwe in vonden
wet dat een volcomen man
iiij poente moet hebben an
dierste dat sijn die iare
bescheedenheit volght daer nare
daer na goede vromechede
ende sine manlike lede
elc man alsoe wijt vinden
sal hem sijns ghelijcs onderwinden
die machteghe metten groten
darme met horen ghenoten
die rike met sinen goede
darme met sinen aermoede
alse die arme wilt striken
metten mechteghen riken
ende volghen met sire dade
soe mach hire lichte af scade
hebben ende groet verdriet
ende eest datter iet messciet
soe moet ouer den weecsten gaen
alsoe alst dicke heeft ghedaen
die machteghe ontgaet wel dan
des darme niet ghedoen en can
hebbensi oec iet ghemeene
te deelne eest groet oft cleene
die rike heuet dbeter deel
al waert int scotele j morseel
want die arme tallen daghen
moet den riken verdraghen
ende daertoe smeeken menech werf
want hi sijns goeds bedarf
aldus sal arm ende rike
wandelen met sinen ghelike
ende hem niet onderwinden van
dinghen die hem niene gaen an
werdet oec alsoe ghevreescht
dat een arm man werdt gheescht
toter machtegher liede rade
hoede hem dan vroech ende spade
dat hi hem dan soe bedraghe
dat hi gheenen ondanc en beiaghe
in deene noch in dander side
want men pleeght van ouden tide
alse quaellec gaen die zaken
datsi ouer den nedersten craken
daer bi en onderwinde hem niemam
van dinghen die hem niene gaen an
den mensche comt spade ende vroe
twist ende onrasten gnoech toe
van sijns selfs dinghen allene
al en werpt hi hem niet int ghemene
ets waer vrienden ende maghen
moet men selcstont helpen draghen
hoer onraste te redenen waert
ende anders niet hoe dat vaert
een mechtech man sijds ghewes
die rike ende onwettech es
vrec fel ghierech ende stuur
es en harde quaet ghebuur
hi es des duuels bailliv
op ertrike dat segghic v
want hijt al te quiste maect
op dat hi can dat hem ghenaect
des arms mans hof pert ende ploech
es algader sijn gheuoech
ende can hijt niet ghewinnen
met scalcheiden oft met minnen
soe dreight hi den armen man
ende heues sinen wille dan
dusdanen ghebuur soe sal
die arm man scuwen ouer al
nv willic dese wijsheit deelen
voert ane met capitteelen
maer hier vore int ghemeen
hebbicse ghesayt ouer een
alsoe ghi wel siet ende hoert
om dat te corter vallen die woert
een mensche vraeghde wilen ere
enen clerc van groeter lere
welc dat alre beste were
dat ware rijcheit ende oec ere
want die mensche vuertse vor hem
in douerste iherusalem
doen soe sprac die clerc voert
vander wijsheit die ter werelt hoert
ende vander werelt eren mede
hi seide dat erdsche rijchede
beter ware des sijt vroet
dan erdsche ere sonder goet
want die rike mach wille hi
ere wel hebben daer bi
ende hi mach doen sijn bedrijf
beide ane ziele ende ane lijf
sine noetdorfte heft hi mede
waer hi comt in elke stede
hi vint die hem sijn onderdaen
ende tsinen dienste gherne staen
ende die hem doen lude ende stille
ere om sijns goeds wille
ende hi mach hem seluen helpen
ende sijns vriends commer stelpen
eens arms mans ere wet wel
doech hem harde luttel
want merct in vwen moet
vander eren diemen hem doet
oft van prise diemen hem mach gheuen
soe en mach die mensche niet leuen
want hi en esser niet af ghesaedt
van vele lieden es hi versmaedt
men borcht hem noch en leent niet
ghelijc alst den riken pliet
noch hine es niet alse willecome
daer bi es beter als ict gome
nader werelt ende slichamen staet
dat men zegghe ghinder gaet
een harde rijc dorpre dan
men seide een arm gheert man
als die rike verliest sine rijcheit
verliest hi ere ende doghentheit
macht ende oec vriende mede
met scutene in elke stede
dan heet sine wijsheit al verloren
nieman en wilt van hem horen
al waert wijsheit dat hi seide
men soudt houden vore sotheide
sijn voere en prijstmen nieman
men roeptene niet te rade dan
hijs onwert ende onghemint
ets cume ieman diene kint
ende alse die arme es worden rike
ende verhauen vten slike
ia een rechts dorpers sone
soe heet hi wijs ende vroet die gone
ende es wel ghehoert ouer al
hi vint vriende zonder ghetal
men doet hem gherne lieue ende ere
ende prisenne dicwile sere
men borght hem ende leent ghereet
hi es willecome waer hi gheet
te rade werdt hi gheroepen dan
want hijs vernaemt een wijs man
die de dinc verstaet na recht
soe es die rike man maer knecht
die sijns heren goet vuert
ende om winnen auentuert
ende niet daer af en heeft
anders dan hire af leeft
ende alse die here wilt sijn betaelt
ende sijn goet na hem haelt
en hads die knecht nemmeer te bat
dan hijs cleedde dranc ende at
aldus es die rike man
alse hem die doet comet an
soe werdt hi quite vanden goede
hi wasser knecht af ende hoede
hi vaert als arm sire verde
als hi ierst quam op derde
een wijs man maect ons ghewes
dattie arme sekerre es
dan die rike ende oec sorght min
beide om gheniet ende om ghewin
want darme en sorght nacht no dach
dan hoe hi dlijf bedraghen mach
maer des rijcs sorghe es menechfout
om sijn seluer ende om sijn gout
om sine rente ende om sijn vee
ende om sijn goet dat vaert in dzee
hi ducht dieue ende mordeneren
oft dat hem nemen moghen heren
vele bedarf tsire maisnieden
hi heeft versoec van allen lieden
met arbeide hi sijn goet wan
met sorghen moet houden dan
met iammerecheiden laet hijt mede
dus eest al keytiuechede
des hem die mensche onderwint
van beghinne tote dat hi int
ons seeght die wise aristotiles
dat blide aermoede alder sekerst es
want nieman rike en es die leeft
dan dien dunct dat hi gnoech heeft
maer dier es luttel dat segghic v
hier met laetic dit capitteel nv
die ialousie es menegherande
dier men pleeght achter lande
selc es ialous ende ghestoert
alshi disputeren hoert
oft vermanen enegher dinc
die ieghen sinen god ghinc
oft die hoert oft siet echt
dinc die es ieghen recht
dese ialousie es loenlijc sere
want si wel becomt onsen here
een mensche es oec ialous ghemoet
om sijns vriens ofte maechs ranspoet
oft om dat hem onrecht ghesciet
des hi en can ghebetren niet
die ialousie alsic scouwe
es goet reene ende ghetrouwe
want en es gheen vrient alsmen toeght
die met sinen vrient niet en doeght
mijn vrient es mijn ghemic
want hi es een ander ic
ende ic ben een ander hi
wats beter dat segghet mi
men heeft meneghe weruen
den riken sien bederuen
maer selden sietmen dat hi sneeft
die goede ghetrouwe vriende heeft
dit seeght aristotiles
ene andre ialousie es
die quaet es ende sere verdoemt
dats die van wiuen coemt
want si verbrand nacht ende dach
smenschen herte zonder verdrach
soe heet ende fel es si
ende onghetimpert daer bi
datter om doet es menech man
ende al om sotheit nochtan
ende maect den mensche alsoe ghemoet
dat hem dunct oft hi hadde die woet
ende en mach drinken noch eten
nochtan en can hi gheweten
orboers doer inne een oert
dat sijn wille ghinghe voert
maer zonde sconde ende verlies
elc mensche hoedem dies
dat hi niene werpe sine sinne
in ialousie van wijfs minne
ende die daer met beswaert si
maeghs hem hoeden wille hi
hi sal peinsen in sinen moet
dat hi hem seluen quaet doet
ende dat sine sorghe ende pine al
cort ende quaet inde nemen sal
want hi daer omme ziele ende lijf
quaellec verteert als en kaytijf
ende datsi des sijt ghewes
die beste die leeft niet en es
noch half soe goet licht alshi waent
houdt hi hem hier in ene maent
hi sal dan van sire quale
te bat hebben dat wet wale
mestrout oec die man iet
sijns selfs wiue daer hi niet
die rechte waerheit af en weet
dat soe sal die man ghereet
vut sire herten werpen al
ende peinsen dat sijn wijf sal
hoeden hoer seluen wel
ende vele bat dan ieman el
meer ghehoedt verloren mere
aldus sal ialousie sere
vter herten sijn veriaeght
want soe mense meer iaeght
soe si vele te meer berret
daeromme es si goet gheverret
want soe mense meer vliet
soe si meer te cuelne pliet
es een man oec soe caytijf
dat hi mint eens anders wijf
ende daeromme ialousie dreeght
die es herde sere ontweeght
dat hi hem seluen verteert alsoe
om dinc die hem niene hoert toe
ende ziele lijf ende tijt verliest
wet dat dese vele meer riest
dan die met spere ende met schilde
den wint met crachte keren wilde
dus es ialousie quaet
van allen dinghen dat verstaet
hoeder hem elc ieghen dats mijn raet
want si sin ende lijf verslaet
die gramscap wille verduwen
ende felle melancolie scuwen
sal gaen daer hi es alleene
ende peinsen met herten reene
om sinen god sinen here
ende danken hem herde sere
dat hi ghewerdechde dat hi
na sine ghelike sciep di
ende dat hi om di bereet heeft
dat rike darmen euwelike leeft
du sout oec peinsen daer toe
om die doet die di spade ende vroe
na volght soe waer du gaes
waer du sits oft waer du staes
die du van di des seker sijs
ghewerpen en cans in gheenre wijs
du en hebs gheen let dat di god gaf
du en souti verren bat daer af
ende vandi werpen inder noet
dan du sout alleene die doet
daerne helpt toe gheen curen
si naect ons van vren turen
ende en houdt op nemmermeer
sine hebbe ons verbeten eer
peinst om die ghene mede
die ghebrec hebben an hoer lede
ende oec vele armer sijn dan ghi
dat ghijt vele beter hebt dan si
ende danct des gode zaen
dan seldi v voeghen gaen
biden goeden daermen sprect
van gode ende oec vertrect
bijspele ende exemple goet
ende keren daer toe uwen moet
ende werpen v ghepeins verre
vander dinc die v maect erre
hier met verdrijft di dat ghijt wet
gramscap ende melancolie met
ende felle ghepeinse dat verstaet
ende alle begherte die es quaet
alse luxurie v becoert
oft iet dat ten zonden toe hoert
soe seldi in ene innechede
peinsen om die edelhede
die v sceppre verleent heeft
vwe zielen daer si bi leeft
dats dat hise maken wilde
ende beelden na sijns selfs bilde
ende selt dan dat beelde alleene
houden van smetten reene
in sine ere gheloeuets mi
daer na dat ghemaect si
oft v een herde groet here
doen woude alselke ere
dat hi v cleedre met hem gaue
ghi soudt v hoeden daer aue
dat ghise niene smettet dan
alse ghise te houe brachtet an
dat si dan scoene waren ende clare
wet dat den here dat lief ware
ende dat ghire oec bi waert gheert
aldus selen wi alsmen ons leert
reine houden sonderlinghe
der zielen edele cleedinghe
die ons na sijns selfs ghedane
god heeft ghegheuen ane
soe dat wi eerlijc ende met loue
ghecleedt comen tsinen houe
ende den heileghen lamme volghen na
daermen singht alleluya
oec seldi ghedinken des
dat svleeschs ghenoechte cort es
ende datmen daeromme besuurt
groet torment dat euwelijc duert
aldus soe mach wildijt verstaen
v quaede begherte te nieute gaen
ende soe ghi die coringhen quaet
meer wedervecht ende wederstaet
soe ghise van daghe te daghe bat
wederstaen selt oec na dat
alse dat vier es soe groet
datter af comt vreese oft noet
soe salment blusschen altehant
aldus sal der luxurien brant
ghebluscht werden groet ende cleene
met ghepeinse starc ende reene
alsic vore hebbe gheseit
die hier op dinct doet wijsheit
want oncuischeit van lichamen
doet der zielen vele blamen
nochtan maectmen ons ghewes
datsi verre die minste es
van allen den hoeftsonden
die de ziele ter doet wonden
want oncuischeit niemene en doet quaet
dan hem diere met omme gaet
maer moerden stelen oft verraden
bringt ander liede in groeten scaden
daeromme es beter een oncuisch man
die hem van andren zonden hoeden can
dan hi es die cuischlijc leeft
ende hem tandren sonden gheeft
hijs wel ghetelt metten vroeden
die hem van allen wel can hoeden
man ende wijf in allen zinnen
selen elc den andren minnen
met herten puur ende reene
hoer dinc dat sal sijn ghemeene
ende si selen oec lude ende stille
beide sijn van enen wille
ghelijc dat si sijn een lijf
god gaf adame een wijf
in dat erdsche paradijs
in dier mainieren in dier wijs
datsi twee een vleesch sijn souden
ende daeromme den huweleec houden
datsi kinder souden te gader
winnen die den hemelschen vader
die souden ewelijc
hieromme was thuwelijc
puerlec ghemaect alleene
ende om ander dinc engheene
die te huweleeke trect om dat
hi sine oncuischeit sal te bat
doen sonder scande na sijn gheuoech
wet datti gode niene doet gnoech
docsuin moet wesen al
datmen kindre winnen sal
die te gods eren dien
als ghi mi horet lien
die man als ghi horen moeght
es met rechte swijfs voeght
daer hi goet es ende bescheiden
ende sal bestimmen ende beleiden
sijn goet ter bester baten
ende en sal om dwijf niet laten
want hi es meester wet wale
van wiue van goede te male
die man sal in allen sinnen
sijn goede wijf eren ende minnen
niet alleene om hoer scoenheit
maer om hare doeght ende wijsheit
ende om hare scoene zeden
die beter sijn tallen steden
dan scoenheit van liue si
die man sal oec daer bi
sijn wijf na sine macht versien
van cleedren ende van alle dien
dat behoert te horen state
ende daer in oec houden mate
hebt lieuer dat ghi haer gheeft
tamelijc daer si bi leeft
dan dadt hare een ander gaue
daer ghi beide scande hadt aue
oft dan sijt v heimelijc name
daer v meerre scade af quame
want wijf te nauwe ghespaent
oft oec ghehouden te verwaent
en es orboer noch oec goet
si en ware van naturen vroet
ende alse die man gheuoelt des
dat sijn wijf goet ende vroet es
late hore alles ghebruken dan
ende danke gode dat hise ghewan
valt oec alsoe datsi doet
enech dinc die niene es goet
dat blameert hare soetelike
tusschen v tween al heimelike
ende toent hare redene waerbi
dattet quaet ghedaen si
vriendelec ende met minnen
heeft si eneghe doeght van binnen
si saels haer hoeden voert mere
ende wachten v raste ende haer ere
ende alse ghijt hare ene werf
anderwerf derdewerf vierdewerf
gheseit hebt som stuur som soete
ens dan en es gheene boete
soe sijt des seker ende ghewes
datsi van arde quaet es
ende dat schelden niene besciet
maer emmer soe en slase niet
soe meer gheslaghen soe meer verloren
ic segghe v dat wel te voren
soemen quade wijf meer slaet
soe haer quade wille meer angaet
maer verret v van hare dats mijn raet
want bi hare te sine dats quaet
ens quader dinc no meer gheblaemt
dan en quaet wijf die hoer nien scaemt
ende daer af en machmen hebben niet
dan al scande scade ende verdriet
daeromme eest wijsheit dattie man
hem verret van hare op dat hi can
dwijf sal haer houden in dien
datsi horen man sal ontsien
ende sire rasten altoes wachten
ende sire eren nauwe achten
ende sal sijn ghetrouwe hoede
van sinen liue ende sinen goede
si en mach alsic verstoet
wech gheuen en gheen goet
hier no daer lude no stille
en si bi hoers mans wille
want hi es voeght altemale
hoers lijfs hoers goeds also wale
wilt v wijf emmer sijn quaet
ende niet doen vwen raet
ende in hoer quaetheit voert gaen
daeromme en seldi v niet verslaen
om haer quaede ghenoechte soe
en maect v niet alte onvroe
want si en laetet min no mere
om v raste noch om v ere
daer bi set v te rasten dan
soe doedi als en wijs man
ende en segt openbare
selue gheen quaet van hare
maer dect hoer quaetheit waer ghi moeght
daer an soe doedi uwes selfs doeght
en wrect oec in gheenre wijs
v seluen ouer vwes wijfs amijs
want die ghene es sere verdoert
die sijn lijf oft goet verboert
om die feeste die sijn wijf drijft
een wijs man ons oec scrijft
dat des wijfs scout meer es
dan des mans des sijt ghewes
woude dwijf si bleue wel reene
want men vercrachter cume ene
van honderden die des pleghen
al segghensire selcstont ieghen
dat goede wijf dat ghijt verstaet
es des mans troest ende toeuerlaet
sijn tresoer sine sierhede
sijn ere sijn raste ende sijn vrede
sine lieue ghesellinne mede
waer hi es in elke stede
si es vore hem met trowen dan
aldus es oec die goede man
sinen wiue als ghi hier hoert
hier met laetic dese woert
alse dat kint gheboren es
soe salment dan des sijt ghewes
teederlec houden ende voeden
ende herde nauwe hoeden
ende groete sorghe daertoe draghen
beide bi nachte ende bi daghen
want en verstaet noch en kint
maer leeght als een worm ende wint
diermen wel pleeght inder ioncheit
sijns te vromer inder outheit
salmen hem ene voestre gheuen
want het bi melke moet leuen
dat sal sijn een vrome wijf
die ghesont ende soete hebbe dlijf
ende oec soete den adem met
dat melc dicke ende vet
want melc dunne ende waterachtech
maect dat kint al ommachtech
al waert oec van ere coe
daeromme moet mer zien toe
dus es melc des kints onthout
tote dat iiij iaer es out
endet hem ter spisen mach keren
dan soe salmen hem leren
hoefscheide metter roeden
ende van mesgane verhoeden
ten seuenden iaren zonder letten
sal men tkint ter scolen zetten
al en soudter niet an bliuen
om lesen leren ende scriuen
want en es knecht noch here
hine hebber af bate ende ere
ende oec dicke groet gherief
can hi lesen enen brief
die tkint heeft inder hoeden
saelt houden onder der roeden
dwinghen met bescheedenheden
ende leren alle goede zeden
die wise salomon seeght dit waert
hi haet sijn kint die de roede spaert
men saelt leren hoefschelike
grueten beide arme ende rike
an hoefschelijc grueten ende te maten
soe leeght een deel groeter baten
want et maect den man liefghetal
ende en cost hem nochtan groet na smal
men sal oec kindre der heren
die ter werelt willen keren
vroech doen leeren riden
op ende af gaen telker siden
want an riden leeght hen vele
tornoye tafelronde spele
in orloghen iaghen ende vlien
moet men meest met ridene plien
daer bi hebbens te meneghen tiden
vordeel die wel connen riden
men sal hen oec mede leren
wandelen ende wapene hanteren
ende varen talselken spelen
daer goede liede versamen selen
datsi horen moghen ende sien
wies die goede liede daer plien
en sidi oec daer af comen niet
soe siet dat ghi v kint tiet
ter scolen om clergie leren
want daer af comt vele eren
ende vordeels te meneghen male
hen die hen besetten wale
oft leert hen coemanscap hanteren
ende daeromme varen ende keren
daer hi hem met staende houde
oft hem anders ghebreken soude
en hebdi oec des gheene macht
soe doet hen leren een ambacht
daer si hen met gheneren
ende winnen datsi verteren
soe datsi om noet van breken
hare hant niene doruen steken
daer si sonde begaen oft scande
want si van lande te lande
hoer conste moghen draghen
sonder pert ende zonder waghen
want conste en weeght niet
ende die de dinc te rechte besiet
soe eest groete zalecheide
broet winnen met arbeide
ic en vant noyt bescreuen
dat enech salech leuen
in broet bidden ligghen mach
dauid doet ons ghewach
inden soutre daer hi seit
vwer hande arbeit
seldi eten ende van desen
seldi goet ende salech wesen
ionghe liede selen leren
die comen willen ter eren
ende daertoe setten horen moet
want en was noyt man soe vroet
hine wart van leerne gheert
want en es nieman volleert
ende wie in hem seluen mect
dat hem wijsheiden vele ghebrect
hi es van naturen wijs
ende die hem seluen gheuet prijs
van wijsheiden in sinen sin
hine heeft der wijsheit meer no min
ende soe wie sal hebben doeght
moeter beghinnen inder ioeght
want wijsheit dat si v cont
en heeft inde noch oec gront
ende die en heeft nieman volmaectelike
dan god allene van hemelrike
hi es fonteine der wijsheit
daer alle wijsheit vte gheit
viere poente sijn die al
elc goet kint an hem hebben sal
dat ierste poent van desen
dats dat kindre selen wesen
onderdaen altenengader
beide moeder ende vader
thoren ghebode sijn ghereet
ende niet doen dat hen si leet
maer altoes hen eren ende ontsien
des selen goede kindre plien
menech mensche des sijt vroet
heeft vernoy ende ranspoet
ende selc ere ende groet gheual
des vore verdient es al
ane vader oft ane moeder mede
want et es ons heren zede
dat hijt beide openbaerlike
gherne loent op dit ertrike
want et es een dmeeste ghebod
dat ons ghebiedt onse here god
dander poent dat es dat
die kindere in elke stat
ghedienstech sijn ende clene
armen ende riken ghemene
ende neder hebben dat ghelaet
want vroech verheffen dat es quaet
sijn si clene metten groeten
ende met dien die hen ghenoeten
soe hebbensi des ere ende lof
waer si comen in elc hof
sijn clene onder die mate
daer af comt hen groete bate
want si werden liefghetal
metten lieden oueral
ende mede anesiet onse here
dien hi verleent goet ende ere
ende werdecheit ende voerspoet
ende al om sinen oetmoet
daer es den meneghen af ghesciet
grote scade ende lanc verdriet
die hem te vroech als here sciep
ende sinen meester te vroech ontliep
want eer hi wiste oft conste verstaen
wat hi laten soude oft anegaen
was hi soe sere met allen
in scade ende in scande gheuallen
dat hire ewelec in moeste bliuen
ende ghetelt mettien caytiuen
quaede haeste es onspoet
want lijf ere ende goet
heeftmer dicke bi verloren
nv moeghdi tderde poent horen
dat derde poent dat kindre
hebben selen meerre ende mindre
dats stille sijn ende ghedwade
lopen te niemans rade
niet vele sprekens onderwinden
daer si niene legghen niene vinden
want vroech leren vele spreken
ende vroech leren besiden steken
sijn ij dinghe dat verstaet
die tonleerne sijn herde quaet
wie hen daertoe keren
datsi ghenieten leeren
en staens nemmermeer af
datmen hen ghistren gaf
dunct hen heden wesen niet
si peinsen thant om ander gheniet
ende hebben des iersts vergheten
hoer dorst es onghemeten
om hebben ende om ghenieten
ghelijc si meer in ghieten
die swaters al vol wesen
alsoe eest recht van desen
soe si meer te hope tassen
soe hoer begherten meer wassen
hoer herte heeft een hol
dat nemmermeer en werdt vol
hoer dunct altoes dat hoer ghebrect
tote datse die doet verstect
dan es vol die herte ghier
dat goet moet dan bliuen hier
dziele voert daersi verdient heeft
den lichame men den wormen gheeft
tgoet dat blijft den maghen
die int herte luttel claghen
den ghenen daert hen af bleef
daer hi dicke zorghe om dreef
want die blijscap vanden goede
drijft hen den rouwe vten moede
hier omme es hi wel caytijf
die sijn ziele ende sijn lijf
in auonturen set om goet
dat sinen maghen bliuen moet
die goede kindre selen
hoerre vordre ziele beuelen
gode met goeder innecheden
met aelmoesenen ende met beden
ende die oec dat versumen
wet dats hen becumen
die zielen daer si staen
in dat vaghevier gheuaen
si roepen iammerlijc ende carmen
des moete gode ontfarmen
dat ic v ie dat goet liet
daer ic om ben in dit verdriet
dat ghi mettien seluen goede
niene helpt vut deser gloede
dat vierde poent es dat
ionghe liede telker stat
gherne sijn biden goeden
ende biden gheleerden vroeden
daersi an sien ende leeren
alle poente van eren
van doeghden ende wijsheiden
ende hen oec alsoe beleiden
een wijs man seeght dit woert
dat wijsheit niet toe en hoert
van rechte den ionghen man
want de wijsheit en can
tsire herten niet commen inne
om die vlijffheit vanden zinne
ende dat hi van desen ende vandien
niene heeft gheproeft no ghesien
want van siene arch ende goet
machmen te bat werden vroet
en was man nie op ertrike
van naturliken zinne soe rike
soudi hem wel ter wijsheit keren
hi en moeste an andren leren
wijsheit doeght oft eersam leven
want dat hem niene es ghegheven
van naturleken zinnen
leert hi an enen andren kinnen
oec eest gheseit te menegher tijt
dat hem die ghene zaechte castijt
die an andren leert ende verstaet
wat hem goet si ofte quaet
david seeght daer int latijn
metten goeden soutu goet sijn
ende metten verkeerden verkeert
catoen eest die oec leert
sinen zone dat hi emmer sal
metten goeden wandelen ouer al
dus selen ionghe liede leuen
die an die doeght willen cleuen
ende alsi soe verre sijn comen
datsi goet ende arch begomen
soe selensi al hoer dinghen
met gherechtecheiden minghen
ende peinsen om dit corte leuen
dat ons hier es ghegheuen
ende dat onse here god al
goet ende quaet loenen sal
ende dat nieman wel en heeft gheleeft
dan die ghene die hemelrike heeft
die goede kindre willen wesen
ic raden datsi ouer lesen
dit capiteel ende daer na werken
god salse dan ghesterken
in eren ende in voerspoede
ende in dyen van allen goede
wilen soe vraeghde een coninc
enen wisen clerc dese dinc
welc starker ende meerre weere
soe tgherechte soe die here
die meester seide openbare
dat tgherechte meerre ware
want die coninc na al recht
ware des gherechten knecht
ende moeste staen tsinen ghebode
want tgherechte quame van gode
om datmen na recht soude leuen
ende elken mensche tsine gheuen
ende dat en mochte oec die coninc niet
met redenen breken wats ghesciet
maer tgherechte ware soe stijf
et soude den coninc nemen dlijf
des mochte hi verdienen wel
tgherechte en es gheen spel
want hem behoert starc te sine
ende elken te gheuene tsine
te nemene lijf goet ende let
alsoe gheordineert heeft die wet
aldus eest tgherechte dan
bouen coninc ende alle man
om sgherechten wille es die here
maer tgherechte en es min no mere
om des heren wille ghemaect
soe wel hem diet wel gheraect
heerscapien sijn van gode
ende comen vte gods ghebode
om te houdene gherechtechede
ende tfolc te bestierne mede
want en dadent die gherechten
tfolc soude altoes vechten
moerden stelen ende rouen
nieman soude andren ghelouen
die best mochte wildijt weten
soude andren scoren ende eten
ghelijc den voglen ende den dieren
ende den vischen inder riuieren
daeromme salmen starkelike
beide ouer mate ende ouer rike
rechten ende oec ghelike
wel ende bescheedenlike
alse die rechtre wildijt weten
tien ghedinghe es gheseten
soe sal hi alsoe wel horen dan
den armen alse den riken man
ende oec hem stat ende stonde maken
soe dat hi toghen mach sine zaken
ende oec verandwerden mede
dit sal van rechte sijn sijn sede
daer en sal sijn gheen vordeel
want god in sijn ordeel
sal te rechte ende te gheliken
elken sijn ordeel doen striken
welken ordeele zonder waen
nieman en sal moghen ontgaen
daer die gherechte rechtre sal
tgoede ende tquade ordeelen al
inden soutre sprect her dauijt
salech sijn si talre tijt
die gherechtecheit doen voert gaen
ende daer in altoes volstaen
tullius sprect oec dit woert
tes rechters ambachte behoert
dat hi dat recht altoes voert steke
ende onrecht velle ende breke
doet hi anders dat verstaet
soe es hi valsch ende guaet
die de quade doemen dan
en mesdoenre twint an
noch diese tormenten mede
want et wijst gherechtechede
maer waert dat sijs en daden niet
om onste oft oec om gheniet
si mesdaden herde sere
vore gode onsen here
want tgherechte dit wilt leren
zaecht die gramscap ons heren
ende wrect die ouerdaet om dat
ander liede des doen te bat
die de quade tormenten dan
en mesdoenre twint an
want si verwllen daer mede
tghebod der gherechtechede
die ghene die in dat gherechte
iemanne verdoeme tonrechte
sijn met gods vinghere ghewijst
ende verdeelt ende verwijst
van gods monde sijds ghewes
ende hi die verwijst daer es
ieghen recht zonder sine scout
saels loen hebben menechfout
in dat eweghe hemelrike
op dat hijt nam verduldechlike
here te sine en es gheen spel
want hen meer dan iemanne el
altoes behoert te sine
beide in sorghe ende in pine
hoe si dlant moghen regeren
sfolcs orbore ende te gods eren
want hoer lijf ende hoer ziele sijn pant
waer si hen bekeren vore hare lant
vij poente hebbic ghelesen
die in elken here selen wesen
waer coninc hertoghe oft graue
dit es dierste poent der aue
die heileghe kerke sal hi minnen
ende hoer recht hare altoes kinnen
ende hoer onrecht wederstaen
dander poent es sonder waen
gherecht sijn in werken ende spreken
ende gherecht ordeel niet breken
terde vorsienech ende vroet
tfierde hoefsch ende wel ghemoet
tfijfte vrome ende coene van liue
dat seste melde ende riue
tseuende hert ende fel den quaden
elken na sine mesdaden
nv willic v elc ontbinden
wat baten ghiere in selt vinden
eest datsi gode minnen
ende hem vore almachtech kinnen
soe hebbensi binnen sijn ontsien
ende hoeden hen te bat vandien
dat es ieghen gods wille
beide openbare ende stille
ende quiten daertoe sine scout
ende god die es hen hout
ende verleent hen goet ende ere
alsoe betaemt enen here
dander es gherechtecheide
in woerden ende in werken beide
ende elken recht ordeel gheuen
vrienden nichten ende neuen
soe houdensi tghebod ons heren
ende sijn vol groeter eren
ende volwllen gherechtechede
daer in leeght al salechede
oec hebbensi groten lof vandien
die quade selense ontsien
ende si quiten mede hoer scout
want dat landshere ierst ghewout
ende macht op ertrike ghewan
dat was om dat elc man
den andren tsine soude gheuen
dus was landshere ierst verheuen
ende cracht ende valscheit achter steken
ende alle quade dinghe breken
ende houden die mate knechte
ieghen die mechteghe te rechte
terde es vroescap ende bescheden sin
hen en bedarf oec twint te min
want die een landscap berechten sal
bedarf wel wijsheit zonder ghetal
ende oec wise liede daertoe
die hem gheraden spade ende vroe
want die zaken sijn menegherande
die gheuallen achter lande
daertoe hoert vele wijsheiden
salmense alle wel bescheiden
een wijs man seeght wee den lande
dat staet in eens kints handen
een ander wise doet ons oec weten
wee den lande wies prinche vroech eten
dats te verstane dat die heren
hen daertoe selen keren
dat si nuchter ende sober sijn
ende altoes sparen den wijn
dat hi hoer sinne niet en leide
vte rechter bescheedenheide
want danxtelecste dinc dat es
dats een landshere sijds ghewes
die haestech es ende onbescheeden man
ende vut hem seluen wilt werken dan
daeromme selensi leiden
met groeter bescheedenheiden
al hoer dinghen ende met rade
ende daer in bliuen vroech ende spade
dat vierde es hoefsch ende goedertieren
dat hoert wel thoren mainieren
want enen here voeght wale
ghestade ende hoefsche tale
goedertieren onder die liede
niet fel op sine mainsniede
oetmoedech ende sachte
soe sal hi met crachte
ghemint sijn ende liefghetal
onder sine liede ouer al
nochtan soe en costet twint
hem die alsoe es ghesint
soe hogher es die here
soe bat betaemt sire ere
beide oetmoet ende mate
in woerde ende in ghelate
want vut oetmoede spruten can
al dat volmaken can den man
ets gheseit ouer vele iare
soe hogher hals soe weeker bare
niet daer bi onder die grote
oft onder ouermoedeghe ghenote
machmen toghen hoghen moet
alst emmer alsoe sijn moet
die dit te poente doen can
daer soe hangt wijsheit an
dat vijfte es scamel ende melde
wat holpe dat ic langhe telde
meltheit es soe hanghen haue
datter cume gnoech aue
seiden alle die leuen
here die te poente can gheuen
hem nes twint te swaer te doene
sijn tenten ende pauwelioene
winnen starke borghe ende staden
hem en wille nieman scaden
al die werelt es sijn vrient
des heeft sijn gheuen verdient
al tfolc poeght om sine vrome
waer hi comt hijs willecome
ende vint vriende in elke stat
ende vordert sinen wille te bat
vrec ghierech landshere
mach alse wel hebben ere
als een iarech kint mach sijn
een volmaect astronomijn
gheuen hoeght ende werd den man
die te poente gheuen can
ende sijn gheuen wille leiden
met groeter bescheedenheiden
van gheuene willic neder legghen
want ic wilder hier na af segghen
dat seste poent es stout ende coene
dat staet enen here wel te doene
als en here comt te stride
met sinen volke soe sal hi blide
ghelaet toenen ende onveruaert
ende hem sceppen te wighe waert
soe coenlec dat tfolc al
mids sijn ghelaet vercoenen sal
oec soe sal hi spreken dan
sinen volke troestelec an
dat salse vercoenen sere
oec soe sal die lands here
talre vorst vore tiden
alsmen vte port om striden
ende sal helpen dan viseren
sine scaren ende ordeneren
ende wijslec die bedriuen
ende selue sal hi bliuen
achter inder lester scaren
ende metten besten hen bewaren
want hi des sijt ghewes
van hen allen thoeft es
ende ghebrake sijns allene
soe soude al there ghemene
ontdaen sijn ende ghescoufiert
want alse thoeft failgiert
soe failgiere alle die lede
daeromme sal des heren stede
sijn in die achterste scare
ende al werdt die here gheware
dattie vorste scaren vlien
nochtan sal hi voert tien
oft op sine stede bliuen
ende coene ghelaet driuen
soe selen hen die vluchteghe zaen
scamen datsi hebben mesdaen
ende die hant weder omme keren
ende zeghe lichte vechten met eren
maer es die here veruert
oft trect hi iet achterwert
soe verliest hi thant den strijt
dits bekent te menegher tijt
want tsheren lichame sijt ghewes
vore alle sijn volc daer pant es
oec selenne sine omsaten
vele te bat in rasten laten
ende ieghen hem steken node
dan oft hi fadde ware ende blode
hier bi alsic hebbe ghelesen
selen here coene wesen
dat seuende poent voeght heren wel
dats datsi stuer ende fel
selen sijn den guaden
die met ouerdaden
ende met valscheiden om gaen
ende donnoesele gherne beuaen
sijn si groet sijn si clene
hier met selensi rene
hoer lant maken ende vrien
van alrehande quadien
want si sijn lant selen vlien
om datsi dien here ontsien
die goede selen om dese zake
bliuen in rasten ende in ghemake
dit sijn vij poente van eren
die wel voeghen landsheren
ende soe wien datter een laect
en es niet landshere volmaect
die ene stat willen regeren
selen dese poente hanteren
eendrachtech sijn met trouwen
ghemene orbore anscouwen
hoer vriheit niet laten breken
om ghemeen dinc dicke spreken
dstat beuelen den vroeden
tghemeene ghelt nauwe hoeden
ende keren te meester baten
te vriende houden domsaten
te rechte houden ghelike
als wel darme als de rike
vaste houden hoer statute
die quade altoes werpen vte
ghetrouwe sijn den here
dits der ouder wisere lere
ende waer een ghebrect van desen
daer staet die stat in vresen
heren selen thoren rade
goede liede ende ghestade
nemen ende oec vroede
comen van goeden bloede
die ghesien hebben ende ghehoert
die weten wat toe behoert
enen landshere van rechte
ende scuwen scalke knechte
die van nieute sijn op ghetreken
die met ij tonghen spreken
ende den here volghen al sire daet
weder si goet si ofte quaet
ende hoers selfs bate mere
minnen dan hoers heren ere
dat van goeden tronke es
sijt des seker ende ghewes
dat het ter doeght ieer tiet
dan datter af en quam niet
nochtan valt selcstont contrare
maer men werd dicst gheware
dat elc te sinen aerde keert
als ons aristotiles leert
al es een here landshere
hine heeft der wijsheit nimmere
no coenheit no heren leuen
dan hem nature heeft ghegheuen
ende hi en es maer een man
daer bi sal hi hem nemen an
vrome liede ende wise
die van heren auise
ghehoert hebben ende ghesien
ende hem wijslec met dien
bewaren vroech ende spade
ende werken met horen rade
landshere ende elc hoeghe man
die heren voere niene can
es als ene tortise die
licht no claerheit en gaf nie
die eens heren raet sal sijn
viere poente scone ende fijn
horen hem van rechte toe
nv hoert ic sal v segghen hoe
dierste alsoe ic scouwe
dats gherecht sijn ende ghetrouwe
want hi bewaren sal sinen here
ane lijf ane goet ende ane ere
ende recht ende redene oec anesien
van allen dinghen die ghescien
want die rechtre es van onrechte
sal onrecht scuwen met rechte
ende recht altoes doen voert gaen
alsic v hier vore dede verstaen
dander poent es wijshede
daermen den here ende dlant mede
berechten sal vroech ende spade
want sonder cracht van wisen rade
en machmen dlant berechten niet
soe meslijc eest dat ghesciet
ende altoes salmen zonderlinghe
wel bewaren twee dinghe
dierste es datmen bestimme alsoe
sheren renten dat hi ghedoe
eerlijc na sinen staet
dat hi en darf hoe dat gaet
sine hant van eneghen treken
ane sire liede goet steken
waer bi dat hi valle om dat
in gods ende des menschen hat
dander es als menegherande
discoert comt tusschen die lande
datmen dat payse metter spoet
want orloghe en was noyt goet
noch eerlec alsoe men leest
en hadde op gods viande gheweest
oft om te behouden dlant
als ons catoen doet bekant
die dat ghebiedt van rechte
datmen omme dlantscap vechte
dat derde poent volght hier an
dats dat eens heren raedsman
niene si ghier om gheniet
daer mochte groet verdriet
af comen ende onneere
beide den lande ende den here
want ghierecheit maect soe ontsint
dicke den man dat hi en kint
trouwe noch waerheit wats ghesciet
die dinc daer hi hem toe riet
want dat ware scande bouen scande
dat een raetsman enegherande
dinc sinen here raden soude
die hi selue niet doen en woude
dese iiij poente soe sal
elc raetgaue hebben al
die bewaren wilt sinen here
ende daertoe sijns selfs ere
een die scoenste vont die
ter werelt wart vonden ie
ende daer meer orboers leeght in
dats die lettre na minen sin
want tfolc soude leuen als vee
en daedt die lettre min no mee
want al vergheten bliuen soude
dnuwe testament ende doude
daer al onse gheloeue in leit
want smenschen ghedinkelecheit
metten mensche cort vergaet
nv merct noch meer ende verstaet
gramarie ende logike
geometrie ende visike
rethorike astronomie
ende die heileghe theologie
decrete ende decretale
ende dat loy altemale
ende meneghe scone hystorie
daer af goet es die memorie
ende vorwaerden daertoe mede
die mids chartren houden stede
waren langhe te nieute ghegaen
en hadt die lettre ghedaen
nochtan en dochte die lettre twint
en daedt dscriuere diese kint
ende in den boec formeren can
lettre noch scriuere nochtan
en dochten beide niet een oert
en daedt die dichtre die de woert
ende den sin van dier materien
scone can setten ende scerien
te rechte poenten ende spellen
ende op sijn recht dat voert vertellen
vanden dichtre latic nv staen
ende wille op clergie voert gaen
want van dichtene salic v mere
hier na segghen ans mi ons here
die hoeghste constc die es
ende dedelste sijds ghewes
ende die swaerste dats clergie
hine wart gheboren nie
diese te gronde conste gheslaen
want clergie sonder waen
comt vte gode die nieman
te volle verstaen en can
al die consten sekerlike
die behoren ten ertrike
die sijn met allen rechte
der edelre clergien knechte
ende bastaerde ieghen hare
want clergie dats openbare
es gheesteleke conste van dien
datmense tasten en mach no sien
maer al gripen moet metten sinnen
ende sine wilt oec nerghent inne
dan daer puer si de sin
daer gheen quaet wille en si in
want hi seeght die wise man
dat wijsheit niet comen en can
in den ghenen lude no stille
die binnen es van quaden wille
het esser vij dat wet wale
conste gheheten liberale
die edel sijn ende sonderlinghe fijn
ende der andre consten vrouwen sijn
dierste gramarie ende logike
daerna geometrie ende musike
arismetike ende astromie
entie heileghe theologie
gramarie leert ons spreken
ende te poente vte reken
beide sin ende oec woert
ende poentelec dat segghen voert
te rechte scriuen ende spellen
te poente dat vertellen
ten minsten hoert dichters toe
ic sal v wel zegghen namaels hoe
logike leert ons openbaer
dbescheet tusschen valsch ende waer
geometrie wildijt weten
leert te rechte lant meten
ende oec alrehande mate
daer an leeght groete bate
musike die leert v voert
zanc ende al dat daertoe hoert
arismetike dans gheen spel
leert v rekenen ende tellen wel
astromie die can leren
van dien firmamente dat keren
hoe die sterren houden hoer stede
hoer cracht ende hoer virtuit mede
die theologie comt int leste
dats die heilechste ende die beste
van dien ghi mi horet ruren
want si ontbindt die scrifturen
daer onse salecheit
ende al onse gheloeue in leit
ende leert ons daer toe zalechlike
den rechten wech te hemelrike
dit sijn die arten liberale
daer vte spruten wet wale
alle die consten die
horen tier clergie
selke oec consteneren
willense anders termineren
maer aldus als ghi hier hoert
gafse mi mijn meester voert
ghelijc als ghi mi nu hoeret lien
van vij consten der clergien
alsoe sijn inder lekere hant
oec vij conste bekant
daer dandre alle vte risen
nu hoert ic salse v wisen
smeden ende landwinninghe
wollewerc ende scepinghe
nayen ende eersatrie dan
conste van ghietene volght hier an
gout metael selver oft loet
ofte andre mine clene oft groet
dese sijn bastaerde ghenant
om datmense werct metter hant
dit sijn die vij principale
daer bina vte comen te male
die andre ambachte diermen pliet
diermen mochte ontberen niet
maer die swaerste conste sekerlike
diemen weet in ertrike
subtijlste ende meest gheert
dats die lettre dat ghijt wet
datsi van allen die swaerste es
moeghdi hier bi sijn ghewes
met allen ambachten wildijt weten
machmen spreken lachen oft eten
oft iet peinsen weder ende voert
dat tien ambachte niet en hoert
maer in darte der scrifturen
machmen cume een let ruren
peinsen lachen no singhen
noch anders doen gheen dinghen
dan die scrifture heuet in
daertoe soe gaet al die sin
die wile datmen daer ouer es
ende anders niet des sijt ghewes
maer die smedt weeft oft nayt
oft met scepe in die zee wayt
mach anders peinsen wil hi
eten lachen spreken daer bi
wett oec dattie arbeit
die an die scrifture leit
moyt aldes menschen leden
van bouen tote beneden
soe dat nieman dat weten en mach
vanden ghenen dies noyt en plach
hoeft scoudren rugghe beene
entie lichame al ghemeene
werde moede vandier scrifturen
nochtan sietmen nemmer ruren
dan cume dene hant
dits den scriuers wel bekant
die sekerste conste ende die
zalechste die was ie
dats den volke die waerheit leren
ende wisen die ghebode ons heren
hoe si comen ten eweghen lande
ende dese sijn tweerhande
selc predect dat gods woert
ende leret den volke voert
ende leefter oec selue na
dese sal alsict versta
vore gode sijn ghecroent
ende met groeten loene gheloent
want hi slacht der sonnen dan
die haer licht vut gheuen can
optie werelt hier ende daer
ende blijft selue euen claer
selke connen gods woert vut gheuen
dier selve twint na en leuen
dese slecht der kerssen hoet vert
die andren licht ende hare vertert
dese selen ewelike
sitten inden helschen slike
om datsi andren tgoede leren
ende selue nochtan archeit hanteren
met gheenre consten waerlike
en machmen clemmen soe hoechlike
alse met consten van clergien
des ghi mi wel selt lien
eens smeeds oft eens weuers sone
die selue in sinen persone
wel gheseedt es ende goet
mach ghewinnen selken spoet
dat hi paus werdt oft cardenael
bisscop oft officiael
ofte comt talsoe groeter machte
dat hi wel sijn gheslachte
te groeten state heffen mach
dat vore alsoe neder lach
als ghi daghelijcs moeght sien
want die kerke heeft in dien
hore ordenanche gheset
dat hoer goet als ghi wel wet
emmer en mach versteruen twint
op neue of nichte no op kint
maer den ghenen te gheuene
dies werdech es van leuene
ende ghelettert daer toe voert
alsoe te sinen state hoert
men sal aensien gheen edelhede
rijcheit noch maechscap mede
ghifte noch ander onste en ghene
dan onsen here cristus allene
ende doeght ende conste vanden man
wiene droech oft wiene wan
wie anders doet in dese sake
es een recht symoniake
want symon hiet die ierste man
die prouende met cope ghewan
ende na dien symon wildijt weten
soe eest symonie gheheten
sijn gheslachte ende sine maghe
meerren noch alle daghe
inder heilegher kerken sere
dat betre god onse here
alle princhen ghemene
ende al tfolc groet ende clene
selen die clergie eren
ende sonderlinghe landsheren
die vter clergien leren
hoe datsi selen regeren
want hen al niet kenlijc en es
die wise clerc aristotiles
ende andre meestre die screuen
hoe landsheren souden leuen
in ouden tiden alsict merke
waren princhen meest clerke
wel gheleert inder scrifturen
beide van rechte ende van naturen
soe datsi selue mochten verstaen
wat goet ocht arch ware ghedaen
ende want nu af gheleeght es dat
soe behoeuensi vele te bat
wise clerke te hebne bi hen
want alse die naturlike sen
wijs es ende wel gheraect
ende hi oec dan mede smaect
wijsheit die clergie gheeft
ende deen metten andren cleeft
soe es die wijsheit meerre dan
dan in enen puren leken man
maer ghierechede vanden goede
verwint soe der clerke moede
datsi hoer wijsheit meest keren
om hulde te hebne der heren
daer si prouenden ende goet af ontfaen
ende laten die wijsheit stille staen
ende en segghen hen dware niet
al dit selue oec ghesciet
horen biechtren dats iammer groet
clergie soude met rechte bloet
hoer wijsheit baren waer si ware
want si slecht der zonnen clare
die hoer licht sprait op al dat leeft
ende lichts nochtan te min niene heeft
dus es clergie alsict versinne
bouen allen consten coninghinne
wel hem diese binnen heeft
ende clerclec dan daer mede leeft
sonder nijt ende ghierechede
dit soe latic hier mede
om dat leke van allen zaken
rimen ende dichte willen maken
ghelijc clerken dat wonder es
soe hebbic mi bewonden des
dat ic nu wille bringhen voert
wat enen dichtre toe behoert
die te rechte sal dichten wel
want dichten en es gheen spel
drie poente hoeren toe
enen dichtre ende segghu hoe
hi moet sijn een gramarijn
warechtech moet hi oec sijn
eersam van leuene mede
soe mach hi houden dichters stede
gramarie es dierste zake
die leert ons spreken goede sprake
te rechte voeghen die woerde
elc tsinen scoensten acoerde
te rechte scriuen ende spellen
ende dat poentelec voert vertellen
men sal oec vore versinnen
hoemen dat dicht sal beghinnen
middelen ende daertoe inden
ende vter materien niet winden
dprohemium int beghin
sal verstannesse hebben in
van datter volght na
auctoriteite alsic versta
ende exemple daertoe mede
selen hebben propre stede
daer hen behoert te stane
na datter materien gaet ane
dinde vanden dichte sal
dat vorste besluten al
ende daertoe setten propre woert
alsoe tier materien hoert
aldus moet die dichtre sijn
van rechte een gramarijn
want die niene versint des
wat conste gramarie es
als leke liede die en moghen
te goeden dichters niet doeghen
want sine hebben gheen fundement
daermen recht dichten inne kent
wat helpter vele af ghelesen
hi moet een gramarijn wesen
ende ten minsten connen sine parten
dat es dbeghin van allen arten
die des niene weet sijds ghewes
dat hi gheen goet dichtre en es
noch dichtre oec en mach sijn
es hi walsch dietsch oft latijn
dander poent dat ic seide
dat es warechtecheide
met rechte selen dichters plien
dat si loghenen selen vlien
want een dichtre dats een poete
die wel wilt datmen wete
sijn lere ende sine scrifture
ende dat die oec ewelec dure
vintmen sinen ghescriften valsch dan
soe en sal nemmermeer man
hem van rechte gheloeuen voert
ende hi heeft dichten verboert
ende verloren dichters name
ende ewelec des hebben blame
twee dinghe sijn onder dandre al
daermen niet in lieghen en sal
hystorien dat es deene
want om zake enghene
en salmer in lieghen een haer
want wilen in doude iaer
en mochtse dichten nieman
dan hi diese scoude an
alse darijs troyen dede
hi sach selue die waerhede
vanden orloghe altemale
dat hi screef scone ende wale
alsoe hijt sach metten oghen
want en hadde nieman moghen
bescriuen dan hi diet sach
want mens doen ghemeenlec plach
ende noch met rechte soude
waert datmen recht doen woude
daeromme heetment hystoria
hystoria alsic versta
comt van hysteron ic houd in dien
dats griex ende luidt als vele als zien
om datmens niemene en betroude
dan den ghenen diet aenscoude
hier bi selen die dichters plien
harde nauwe vore hen sien
alsi van hystorien maken
soe meslijc vallen die zaken
datmen vter waerheit keert
als ons een wijs man leert
ende tien selken ere an
des hi noyt scout en ghewan
ende selken werpensi in donnere
die wert es alder ere
dit doet en deel onwetenthede
ende nijt werctter dicke mede
ende oec onste van gronde
die de waerheit slaet van monde
hier bi blijft vorwaer gheseit
verholen meneghe vromecheit
meneghe doeght ende scone daet
die nidecheit van monde slaet
dat iammer es sonder verdrach
dat elc niet ghenieten en mach
sire doeght ende sire archeit met
dit ware nochtan gherechte wet
die heileghe scrifture sprect bloet
dat loghenen slaen die ziele te doet
ende dat wi selen antworden
van allen idelen worden
daer die rechte rechtre sal
dese werelt doemen al
jacob van merland oec die vader
der dietscher dichtren es algader
scelse sere die logheneren
die valsche materien viseren
die si subtijllec connen cleeden
ende met sconen woerden leeden
alse karlen ende octouiane
den welken si draghen ane
ende oec andren goeden lieden
dinc die hen noyt en ghescieden
en betaemt hoerre eren niet
datmen des belieghe iet
want men machse gnoech prisen
metter waerheit in vele wisen
men leest dat karle voer stelen
ic segdu al sonder helen
dat karle noyt en stal
selke maken oec ghescal
dat hi carle hiet die man
om datten sijn vader wan
op enen waghen an een dienstwijf
god die gheue hem onlanc lijf
die dese loghene dachte
ende ierst in plaetsen brachte
want puppijn sijn vader was
een heilech man sijt seker das
ende wan karlen ane sine vrouwe
diere hi ghegheuen hadde trouwe
mids der heilegher kerken raet
sijn moeder hiet ver bertraet
ende was dochte wi lesent dus
eens keysers hiet eracleus
sijn ouderuader wildijt weten
was karle marteel gheheten
ende was in ouerspele ghewonnen
maer wi niet gheweten en connen
weder op karre oft op waghen
in hoerets noyt boeke ghewaghen
si doen ons oec verstaen
dat keyser octouiaen
bi louene wart gheboren
in ene stede die wi horen
noemen ten seuen tummen
mi dunct datsi sere dummen
die dese loghene maken cont
daersi met verliesen hoer stont
octouianus moeder was
iulius suster alsic las
gheboren vte rome der stat
wat node hadde dese vrouwe dat
si iiijc milen vandaer
op een velt woeste ende blaer
in couden ende in winde
ligghen soude van kinde
ondanc hebbensi diet peinsen
ende dusdane loghenen veinsen
want sire moert werken an
die belieghen dus goeden man
men soude hen dichten verbieden
ets waer si willen den lieden
iet nuwes bringhen te voren
om dat sijt gherne horen
ende datsire licht ane winnen
oft haren name doen kinnen
ets waer ysoep ende auiaen
dichten ende doen verstaen
ghedichten van vele zaken
van dieren alse datsi spraken
dats om leringhe dier vut gaet
daermen svolcs wesen bi verstaet
ende meneghe ander rime
alse van reinaerde ende ysegrime
brunen den bere ende den das
dat dese dinc vonden was
was al om lere ende wijsheit
alsic v vore hebbe gheseit
want een sin die es swaer
dien maken exemple claer
want in parablen god selue sprac
sine sermoene die hi vertrac
men mach oec dat ghi dat wet
een burdeken vertrecken met
al eest dat niene ghesciede
daeromme lachen die liede
op dat en es niemans lachter
nochtan soe bleeft beter achter
want wi van allen idelen woerden
ten ordeele selen antwoerden
dus en salmen lieghen niet
in hystorien wats ghesciet
dander poent willic v ruren
dat sijn heileghe scrifturen
alse viten van heileghen lieden
van dinghen die hen ghescieden
ende wat ter heilegher kerken hoert
en salmen lieghen niet een woert
want die heileghe kerke es ghesticht
op ihesum christum themelsche licht
die allene es die waerhede
daer gheene loghene en wilt mede
dat derde poent vanden drien
des die dichters selen plien
alsic v hier vore seide
dat es eerachtecheide
want dichters die in hoer dichten
al ertrike willen berichten
papen riddren ende ander heren
doeght ende wijsheit willen leren
ende hen dicke spreken na
dese selen alsic versta
hen ten doeghden keren mere
ets den lerere leelec sere
dat hi selue niene hanteert
doeght die hi enen andren leert
alse catoen die wise man
in sinen boec wel spreken can
nv merct dan wie dichtren waren
wilen in den ouden iaren
moyses onse heileghe vader
die wilen maecte algader
die viue boeke scoene ende fijn
die dbeghin vander biblen sijn
iosephus die wel gheraecte
die der ioeden hystorie maecte
ende menech boec als een clerc
was eersam in al sijn werc
aristotiles ende cato
seneca ende oec plato
oratius ende ouidius
boetius ende orosius
die dichtren waren al hoer leuen
ende some van hystorien screuen
ende eersamheit altoes hanteerden
ende selue hilden datsi leerden
iheronimus die heileghe verlichtre
ende die edele werde dichtre
trac die bible met sire pine
vten hebreusche in latine
ende den soutre mede alsoe
ende menech groet werc daertoe
hi hilt altoes waerhede
waer hi quam telker stede
want dat latijn waerlijc
den abreusche es so ghelijc
datmen niene wert gheware des
dat deen iet dan dander es
aldus selen dichters mecken
die scrifturen vte trecken
van ere spraken in dander sprake
datsi om enghene zake
te scriuene en onderwinden
anders dan sijt daer vinden
want vut des auctoers woert
en salmen gaen niet een oert
ende vter materien winden twint
alsic v vore dede bekint
zeghebrecht oec van gembloes
screef die waerheit altoes
want hi was een coroniste
die beste een diemen wiste
vincent oec die iacoppijn
die iiij partien in latijn
vanden spiegle hystoriale
scone toe brachte ende wale
was goet gramarijn dat ghijt wet
waerachtech ende eersam met
dit waren die clerke
die wilen die goede werke
toe leiden in ghescrifte
niet om onste maer om ghifte
maer om ghemeen orboer daertoe
datse nature vermaende doe
noyt men oec en ondervant
dat iacob van merlant
loghene dichte of voert brochte
hoe nauwe datment ondersochte
want sijn leuen was eersam
als enen dichtre betam
wie recht dichtre wesen sal
dat moet hem meest oft al
van naturen in sijn gheboren
van dinghen die daer toe horen
dient nature niene hadde ghegheuen
al die ghene die nv leuen
en soudent hem niet leren wel
want dichten dan nes gheen spel
het moet comen vut reinen sinne
daer gheen commer nes inne
ghierecheit noch felheit met
daer menech mede es besmet
rechte dichters hoe dat vert
sijn groets loens wel wert
die doeght houden ende waerhede
ende eersam leuen dartoe mede
men mochter ontberen twint
want dnuwe ende doude testamint
alle rechte ende onse wet
ende onse gheloeue daertoe met
hantvesten ende hystorien
daer af goet sijn die memorien
waren te nieute al ghegaen
en hadt die dichtre ghedaen
bi wien si behouden bliuen
mids sijn dichten ende sijn scriuen
nv willic v segghen ter vaerde
welc dichters sijn van aerde
selc es die dicht van minnen
om dat hi sijn lief wilt ghewinnen
selc dicht oec openbare
om dat hi gherne naemcont
selc dicht oec om gheniet
maer dit dichten en es niet
van naturen gheboren in
want si dichten om ghewin
sonder der naturen beheet
een recht dichtre godweet
al ware hi in enen woude
daer hi nemmermeer en soude
van dichtene hebben danc
nochtan soudi harde onlanc
sonder dichten daer gheduren
want het hoert tsire naturen
hine mocht laten al woude hi
dichten moet vut herten vri
comen ende vut cleren sinne
daer god behoude inne
elken dichtre die waerheit mint
hier met es dit dichten gheint
een goet man vraeghde alsic las
enen clerc die meester was
welc hem dbeste dinc dochte
dat die mensche hebben mochte
die clerc seide openbare
dat dat ghetruwecheit ware
want die ghetruwe ware int gheuoech
dade altoes sinen sceppre gnoech
hem seluen ende den mensche mede
ende dat mids der ghetruwechede
dingle staende bleuen
hier boven in dewelike leuen
doen die quade ingle vielen
neder inden helschen wielen
om dontrouwe van ouerdaden
die si horen sceppre daden
ende dat noe oec bleef te liue
sine drie sonen ende hoer wiue
doent al verdranc cleine ende groet
ende ene nuwe werelt van hen sproet
dat onse heileghe vader abraham
toter groeter eren quam
dat oec moyses in waerre dinc
van onsen here die wet ontfinc
dat die ioeden oec voert mee
droghe ghinghen ouer die zee
dattie propheten propheteerden
ende ons heren toecomst leerden
dat maria alsoe scone
ontfinc den edelen godsone
die om ons anden cruce starf
daer hi ons hemelrike met verwarf
dat hen die heileghen doeden lieten
omt gheloeue sonder verdrieten
dit heeft algader toe bracht
ghetrouwecheit met harre cracht
dat oec die goede in hemelrike
ten ioncsten daghe salechlike
comen selen int godlijc scouwen
dat sal al sijn mids trouwen
die elc sinen sceppre dede
ende sinen euenkersten mede
trouwe es scone oft alsoe scone
als die sonne es vanden trone
trouwe scuwet alle saken
die den mensche arch maken
trouwe si gheeft elken tsine
sine pleeght niet ghierec te sine
want alsoe ghelijc sijt ghewes
alse trouwe ene de beste der doeghden es
alsoe ghelijc es ghierechede
van archeiden een dquaedste mede
ghierecheit bringht gherne voert
perseme diefte roef ende moert
ende alle scalke neringhen
die den mensche ter hellen bringhen
ghierecheit den mensche soe verwint
dat hi niemans noet en kint
ende begheeft vader ende moeder
kindre ende oec suster ende broeder
hem en roect niet wat ieman seeght
vandien daer sijn wasdoem in leeght
hi laet tscande vore donnere gaen
ic segghu dat sonder waen
dat elc mensche altoes sal
den ghiereghen scuwen over al
want hine spaert ghenen man
hine wilter emmer winnen an
ets herde sorchlijc dat ghijt wet
datmen den ghiereghen set
te berechtene lant ofte stat
daermen vut mach trecken scat
want si om scat laten liden
die waerheit te meneghen tiden
ende ghemene orbore daertoe mede
daer menech land ende stede
sere omme heeft mesvaren
men leest alsoe twaren
dattie romeine wilen ere
crassuse den groeten here
int lant van orienten sanden
om te winne daer die landen
ende die te makene vromelike
onderdaen den roemschen rike
doen hijt al hadde verwonnen daer
was sine ghierecheit soe swaer
den volke om te hebne scat
datten tfolc ghegreep na dat
ende hebne ten seluen stonden
op ene tafle ghebonden
ende goten hem alsoe vele
ghesmoltens gouds inde kele
dat hier doet af bleef versmoert
ende bleef scats versaedt doen voert
als oec her iacob van simpoel dede
die ouermids sire ghierechede
brugghe ende al vlaender lant
den coninc warp vter hant
want die coninc wet dat wale
hadde vlaendren ghewonnen te male
alsoe dat iacob van simpoel waert
van vlaendren ghemaect rewaert
ende wart mids sire ghierecheit
onder dat lant volc alsoe leit
dat hi om des volcs ontsien
vte brugghe moeste vlien
bi nachte met haesten groet
ende der fransoyse bleuen daer doet
meer dan m inder nachte
dat sine ghierecheit toe brachte
die coninc verloes dlant al weder
ende daer storuen omme zeder
menech graue ende groet here
ende hondert dusent volcs ende mere
want dorloghe stont daer nare
een deel meer dan dertech iare
tote dat philips tser karls sone
op wien verstarf die vrancsche crone
die de vlaminghe te cassle verwan
daer storven xijm man
xiijc schreefmen doen
ende xxviij dcarnatioen
doen der vleminghe ouermoet
gheworpen wart onderuoet
ende haer cracht ende haer ghewelt
al te nieute wart gheuelt
oec es selcstont gheuallen dat
dat die berechters van ere stat
om haer selfs quade ghenieten
ghemeene orboer achter stieten
oft datsi den here lude oft stille
lieten doen al sinen wille
ieghen trecht vander stat gulde
omme te hebbene tseren hulde
die dit doen sijn quadere
dan dief es oft verradere
want si allene om hare baten
ghemeine bate te nieute laten
datsi van gherechten scouden
metten liue weren souden
hier omme soe en salmen niet
den ghiereghen wats ghesciet
in vordeel van ambachte setten
want si al goet beletten
dat hen te baten niene comt
wient anders scaedt ofte vroemt
daeromme segghic alsic seide
dat goede ghetrouwecheide
gaet bouen al te winsche
dat hebben mach die minsche
biden redenen die ghi
hier vore horet segghen mi
die trouwe niene mint hi es sot
want men seeght daer trouwe daer god
oec hebbic ghehoert datmen sprac
dat trouwen noyt broeds en ghebrac
dauid doet ons bekint
dat hi des gherechts mans kint
noyt en sach soeken broet
want god onse here inder noet
helpt ghetruwelec den sinen
die hen ter doeght willen pinen
want god selue sijds ghewes
dbeghin van allen trouwen es
bouen alle alsic scouwe
soe gaet een vrient goet ende ghetrouwe
maer selden mense vinden can
ende alsi vonden sijn dan
salmense houden wijslike
sijn si mate sijn si rike
ende sal hen met herten fijn
thoren orbore ghereet sijn
ende hen lieue doen vroech ende spade
beide met rade ende met dade
mijn vrient es altoes mijn ghemic
want hi es een ander ic
ende ic hen een ander hi
mijn vernoy helpt hi mi
draghen ende ic hem tsine
wats beter bi te sine
om minen voerspoet es sijn sen
alsoe blide alsic selue ben
daer mijn vrient es sijds ghewes
dat mijns daer gheen breke en es
want hi vor mi es vorwaer
oftic selue ware daer
den maten vrient en salmen niet
versmaden want es dicke ghesciet
dat die mate vrient heeft bestaen
en hadde die rike niet ghedaen
gherecht vrient inder noet
en spaert goet let no doet
hine settet vore sinen vrient al
maer dese vriende sijn smal
sine sijn alle niet vriende fijn
die vriende nochtan willen sijn
want die vriende als ghi hier siet
en sijn van ere mainieren niet
selc scijnt andren vrient om dat
hi vanden sinen heeft te bat
ende volght hem lude ende stille
algader sinen wille
weder hi si quaet oft goet
ende al eest dat hi doet
dinghe die hem moghen deren
dat en sal hi hem niet blameren
maer sal hem alles volghen
om dat hine niet verbolghen
en wilt maken them waert
dese vrient hoe dat vaert
en es gheen vrient maer viant
datsi v vorwaer bekant
want hi meer sijn gheniet
dan sijns vrients ere aensiet
noch soe es ene ander mainiere
van vrienden die vergaet sciere
dat sijn vriende wildijt weten
die tsamen drinken ende eten
gaen oft staen oft vrien mede
oft hanteren idelhede
dese vrienscap onlanghe duert
want si in dinde gherne suert
ende dicke keert in viantscap
want die gront es lau ende slap
onnutte gheselscap des sijt vroet
heeft dat inde herde selden goet
ende al had deen enegherande
scade vernoy ofte scande
dander soude om die zake
luttel sijn tonghemake
ende mesdade deen den andren iet
dander soude weder verdriet
den ghenen doen ende scade
waert in rade oft in dade
ende soude der vrienscap vanden man
al vergheten hebben dan
dese vrienscap doech luttel gnoech
want elc van hen sijn gheuoech
vorwaert settet allene
ende acht sijns ghesellen clene
dusdane vriende salmen scuwen
ende ten nausten niet betruwen
maer dien vrient in allen sinnen
salmen gheloeuen ende minnen
die sinen vrient in alre tijt
als hi mesdoet heimelec castijt
ende hem seeght dat hem si goet
weder hijs hem belght ocht en doet
ende sijn vernoy hem draghen helpt
ende sinen cummer gherne stelpt
ende sinen voerspoet sijns selfs acht
ende sire eren altoes wacht
dits een vrient ter waerhede
alsic v hier vore seide
van bruecele heine van aken
die wel dichte conste maken
god hebbe die ziele sine
maecte dese twee versekine
vrient die werdet langhe ghesocht
selden vonden ende saen verwrocht
hi seide waer dat verstaet
vrient es te vindene quaet
maer gherecht vrient na mijn verstaen
en es niet verwrocht soe zaen
want die sinen vrient begheeft
om alluttel dat hi heeft
ghedaen ieghen sijn gherief
en heeft dien vrient niet herde lief
men seeght dat openbare
dat vrient beter ware
inden weghe danne ghelt
hier bi radic dat ghi selt
vriende maken telker stede
ende die connen houden mede
wantmen seeght dat gheselscap
eens deels gaet vore broederscap
van lieden sijn vele mainieren
die dese werelt bestieren
naest gode ende staende houden
die te lanc gherisen souden
soudemense alle noemen sciere
maer sonderlinghe esser viere
sonder die welke niet en dochte
die werelt noch staen en mochte
dierste dat sijn die heren
die den volke de wet leren
ende die scrifturen ontbinden
daer si hemelrike met vinden
ende biechten ende absolueren
ende die sacramente ministreren
dander sijn die heerscapien
die tfolc dwinghen ende castien
van crachte ende van ouerdaden
ende van allen daden quaden
ende doen tfolc in rasten leuen
ende elken oec tsine doen gheuen
dat derde es die ackerman
die dat lant wel breken can
te tide messen ende sayen
ende sine vrocht te tide mayen
boeme planten ende cruid
die ten tide bringhen hoer fruid
daer die mensche gheseeght vorwaer
bi leuen moet al dlanghe iaer
die vierde mainiere es
die coepman sijds ghewes
die tgoet van lande te lande vuert
ende dicke daeromme auentuert
hi halet tgoet daerment wint
ende voeret daermens niene vint
ende daermens niet hebben en mochte
waert datment daer niene brochte
daer sonder men niene mach sijn
eest ghewant coren oft wijn
oft goet van ghewichte mede
want het es des coepmans sede
dat hi tgoet deelt ghelike
in elc lant in elc rike
dattie liede sliten ende verteren
des si niene mochten ontberen
deser viere als ghi wel siet
en mochte ertrike ontberen niet
ende hen salmen wesen hout
ende oec van gherechter scout
voer hen bidden vroech ende spade
die dat liete hi mesdade
vijfterhande minne soe es
die de mensche sijds ghewes
draghen sal ende hanteren
dierste es die minne ons heren
des vader van hemelrike
die ons na sine ghelike
van nieute ghescapen heeft
ende onse noetdorste daghelijcs gheeft
ende ons na dit arme leuen
sijn ewelike rike sal gheuen
dien selen wi minnen bouen al
ghelijc dat hi ons selue beual
dander minne es sonder blijf
dattie man sijn goede wijf
eren sal ende minnen
met ghetempenden sinnen
ende dwijf weder den man
ende elc sal waer hi can
andren raste doen ende daertoe vrede
dit sal van rechte sijn hoer sede
nv hoert hier die derde minne
dats dat wi met gansen sinne
minnen selen onsen landshere
ende hem doen werde ende ere
ende hem bistaen vroech ende spade
beide met rade ende met dade
ende hem waernen van aldien
daer hem af mochte messcien
want hi onse bescermere es
na die werelt sijds ghewes
tfierde poent dats een ghebod
dat ons ghebiedt onse here god
dats dat wi allegader
minnen selen moeder ende vader
ende altoes sijn ghereet
te doene hoer goet beheet
want nader naturen ghebode
en hadde wi niet gheweest naest gode
en had onse vader ghedaen dan
die ons an onse moeder wan
onse moeder ons oec ontfinc
die siec ende swaer met ons ghinc
in swaren anxte in groter noet
ende dan ene mainiere vander doet
liden moeste eert quam ten ende
doen wi quamen in dit ellende
cranc van sinne ende van machte
doen namensi ons in hoer wachte
ende hieuen ende leiden moederlike
vut onsen messe vut onsen slike
dan nemensi ons in hoer hoede
ende deelen ons van horen goede
dat hen verleent onse here
daer si lichte om pijnden sere
met anxte ende sorghen groet
ende alse verslaet die doet
latensi hen al hoer goet
dat selc quaellec verdoet
ende selc leeft eerlijc vandien
alsoe als wi daghelike sien
dkint en sal wildijt verstaen
om ghene noet af gaen
vader no moeder hoe dat si
maer ghetruwelec staen bi
die moenc ofte clusenere ware
ende wel wiste openbare
dat vader oft moeder hadden breke
met rechte soudi haesteleke
dan vte sinen cloestre sceiden
ende met pinen ende arbeiden
hen winnen dan hoer broet
ende anders des si hadden noet
men sal lieue doen ende ere
naest gode onsen here
vader ende moeder talre tijt
dies niene doet es vermalendijt
men heeft oec dicke ghesien
op ertrike hen scande ghescien
nochtan volghter na die pine
dier gheen inde en pleeght te sine
die vijfte minne es ghemene
dats dat elc groet end clene
minnen sal sine kinder
ende al sine maghe meerre ende minder
ende hen helpen vroech ende spade
beide met rade ende met dade
alsoe verre als recht ende redene si
ende anders niet gheloeuets mi
een mensche sal oec hebben mede
minne ende goede vriendelikede
met allen menschen die goet sijn
ende hen oec met herten fijn
bi staen ende helpen inder noet
can hi sonder sine scade groet
sijn scande ende sine scade verren
ende al dat hem mach werren
want nader naturen eesch
soe sijn wi alle een vleesch
ende ghebroedere allegader
comen van enen vader
bouen alle creaturen
sal die mensche telker vren
hem seluen minnen dies sijt vroet
ende soe wie des niene doet
ende enen andren lieuer heeft
wet dat hi onwijslijc leeft
want die om enen andren bestaet
dinc die hem seluen targhe vergaet
wet dat hi enen andren dan
lieuer heeft diet merken can
als een man die om een wijf
hem seluen maect kaytijf
ende goet ende ere leeght neder
ende dwijf om den man weder
datmen daghelijc ondervint
oft oec liede die om haer kint
oft om vriende oft om maghen
hen ontgoeden teweghen daghen
dese minnen enen andren meer
dan hen seluen alsic seide eer
elc sal enen andren minnen soe
dat hi sijns selfs scade niene doe
daer hi hem seluen met ondeere
elc mensche sal sijn een here
om bedwanc van enegher minnen
anders iet kere sine sinne
dan hem orboer ende eerlec si
soe es hi sijns selfs here vri
maer mint hi enen andren mere
soe es die ander sijn here
ende hi moet dan sijn sijn knecht
dit verbiedt naturlec recht
een mensche die leeght gheuaen
moet tes gheens wille staen
diene heeft int prisoen
hine mach anders niet doen
daeromme selen hen die vroeden
van dommer minnen altoes hoede
in enen boec hebbic ghelesen
hine sal niet eens anders wesen
die sijns selfs wesen mach
catoen doet ons oec ghewach
in sinen boec dattu sout
di seluen meest wesen hout
der ewangelien hoertmen beuelen
dat wi onsen euenkersten selen
minnen ghelijc ons als god hiet
maer meer dan ons en staet daer niet
want daer es den meneghen af comen
vele scaden scanden ende onvromen
elc sal soe hem seluen minnen
dat hi hem seluen wel sal kinnen
ende sinen euenkersten mede
in goeder gheuoechlijchede
maer die hem seluen mint alsoe
dat hem dunct spade ende vroe
dat hi die beste es vanden spele
ende van hem seluen houdt te vele
ende hem oec te sere aysiert
ende te sonderlinghe hem versiert
wet dat hi hem niet en mint
want hi name ziele ende lijf schint
die hem seluen mint hi sal
middelheit houden ouer al
hoefsch sijn ende goedertieren
ende dese x poente hantieren
scone seden zonder ouermoet
luttel spreken ende dat selue goet
te tide nemem ende gheuen
wel ende gherechtelec leuen
vremder dinc niet onderwinden
ghierecheit verre wech sinden
onrecht vromelec wederstaen
gods ghebode sijn onderdaen
te tide wel connen verdraghen
ten rechte helpen den maghen
die dese x poente ghehouden can
mach heeten en goet wijs man
die hem seluen mint hi mint doeght
ende al dat sine ziele verhoeght
ende die hem werpt in sduuels bant
es sijns selfs groete viant
want alle viande en daden hem niet
soe groete scade noch verdriet
alse hi hem seluen daer doet
in deweghe helsche gloet
hier omme es hi sijns selfs vrient
die doeghden ende eren verdient
ende die sonde begaen ende scande
sijn hoers selfs doet viande
die redenen sijn int ghetal
daeromme men goet hebben sal
dierste es dat ghijt wet
datmer gode sal dienen met
ende ieghen darme meldelike
coepen deweghe hemelrike
want god sprect selue dat ghi
den minsten doet dat doedi mi
dandere redene willic v gheuen
dats datmer af sal leuen
eten drinken ende cleden
met goeder gheuoechlijcheden
want ouertollecheit dat verstaet
es vore gode ende den mensche quaet
en es gheen meer verloren goet
dan datmen bouen mate verdoet
oec en salmen twaren
tgoet niet tsere sparen
men sal in allen vren
gnoech doen der naturen
donsalechste dinc dat leeft
dats hi die goets gnoech heeft
ende niet en taemt dat hi daer aue
sinen lichame gnoech gaue
maer iammerlec dat ontspaert
teens anders behoef diet vertaert
die derde redene alsic verstoet
daeromme datmen sal hebben goet
dats daeromme datmen sal
onrecht weren ouer al
ende maghen ende vrienden bi staen
die in noede sijn beuaen
recht in desen drien mainieren
sal die mensche sijn goet bestieren
ende die des twint en doet
en besit niet wel sijn goet
want tgoet es sijn here dan
ende hi es sgoeds dienstman
dit es scande bouen scande
nochtan vintmer inden lande
men vraeghde wilen alsic las
enen meester die wijs was
oft die menschen van rechten scouden
maghen ende vrienden helpen souden
ende hen gheuen ende bistaen
die meester andwerde zaen
ende seide aldus op dese vraghe
eest datmen heeft mate maghe
die hen niene connen gheneren
noch ghewinnen dat si verteren
oft mids eneghen ranspoede
comen sijn vut horen goede
ende die dan goede liede sijn
hen salmen met herten fijn
gheuen ende staen in staden
helpen ende oec gheraden
ia tuwer minster scaden
die dat lieten si mesdaden
maer hebdi maghe dat verstaet
die loes sijn sot oft quaet
ende thore quaellec verteren
ende hen niene willen gheneren
oft quaede faite hanteren
die seldi van v weren
ende hen raden no helpen
want ghine mocht ghestelpen
hoer behoefte in gheenre wise
rechte oftmen ene tortise
vore enen blinden man hilde
om dat hire af ghesien wilde
alsoe sijn wet te voren
cost ende pine al verloren
van datmen dore den quaden doet
dies hem hoedt hi es vroet
onder alle doeghden ghemene
es bescheedene meltheit ene
die te prisene es sere
want gracie goet ende ere
sijn daer dicke comen af
hem die bescheedenlec gaf
bescheeden segghic daer bi
dat elc man wie hi si
altoes met maten gheuen sal
ende oec te tide groet ende smal
alsoe den persone betame
soe es sine meltheit sonder blame
selc es blide ende te ghemake
als hem comt redenleke zake
melde te sine met eren
selke sijn oec die keren
meltheit van hen spade ende vroe
ende soeken ocsuin daertoe
hoe si der meltheit moghen ontgaen
nv hoert hier af exemple zaen
een arm bat wilen ere
antigonuse den groeten here
dat hi hem gaue enen penninc
dat ware mi te clene een dinc
sprac hi te gheuene di
ay here soe gheeft mi
een pont sprac darme man doe
en hoert dinen persoen niet toe
dattu soo vele hebben sout
nv siet dese sochte onscout
hoe hi der meltheit ontghinghe dan
ende was here van rome nochtan
een arm man oec wilen bat
den coninc alexandre dat
hi hem gaue enen penninc
et ware mi te cleinen dinc
sprac hi te gheuene mi
hout dese stat ic gheefsi di
die man wart doen bescaemt
here sprac hi en betaemt
mire eren niet soe groet goet
doe sprac die coninc hoech ghemoet
in aensie niet watti betame
maer wat betaemt minen name
al es te groet te nemene di
ens niet te groet te gheuene mi
dese en woude gheuen niet af keren
maer melde sijn met groeter eren
wet dat der meltheit hoeghe vertuit
vten eweghen gode spruit
ende ghierecheit vten viant
alsic v nu sal doen becant
doe niet en was groet no clene
dan die eweghe god allene
soe stoet hem altoes sijn moet
ter meltheit ende noch doet
daer hi die waerheit toende af
doe hi ons tenen male gaf
alsoet sine meltheit gherde
hemele firmament ende erde
locht licht ende die zee diep
dat hi met enen woerde sciep
dingle inden hemel daer
int firmament die sonne claer
mane sterren entie planeten
diere scone in sijn gheseten
vogle inde locht op derde diere
vissche in die zee meneghertiere
seker benic wel daer aue
dat noyt en was scoenre gaue
dat anders niet en dede
dan puurlec sine melthede
die hi emmer wilde baren
verstaet nochtan twaren
hine behoefde gheens hemelrijcs
noch der creaturen des ghelijcs
want eer iet was van desen
was sijn ewech godlijc wesen
alsoe volmaect in blijscapen
als doen hijt al hadde ghescapen
ende dat al weder worde niet
hine hads rouwe no verdriet
want sine vroude sonder beghin
en mach werden meer no min
hier bi merct dat alle dinghen
puurlec vte gods meltheit springhen
ende dat meltheit des sijt ghewes
puurlec vte gode comen es
ende vore gode oyt crone droech
ia die melde es int gheuoech
ende alsoe ghelijc dat verstaet
als meltheit vut gode gaet
alsoe nemt ghierecheit hoer beghin
vte luciferre meer no min
dat merct men wel in desen
want doene god had doen wesen
vanden inglen den claersten
ende den alre vorbaersten
en liet hi hem ghenoeghen niet
alsoe hem sine hoeuerde riet
maer woude clemmen tier stat
daer god sijn sceppre sat
daeromme hi wart ter seluer stont
gheworpen inder hellen gront
daer ewelijc es sine stede
aldus quam ghierechede
vut luciferre sijds ghewes
die beghin alre quaetheit es
ende voert meer vandier vre
soe en mochte ghiereghe creature
in hemelrike niet comen
die waerheit hebdi nu vernomen
hier na bedroech hi nochtan
adame den iersten man
om dat hine hebben woude
ende al dat na heme comen soude
alsoe oec dede twaren
want binnen vm iaren
moest al die hille becoren
dat van menschen wart gheboren
ende noch soude sonder waen
en hadt sine meltheit ghedaen
want hi sinen sone daertoe gaf
dat hi dit iammer dede af
met sire ghebenedider doet
wie sach ie meltheit soe groet
gods meltheit heeft ons ghegheuen
wesen sinne lijf ende leuen
gars louere coren ende cruid
ende daertoe meneghe groete virtuit
meltheit es van groeter baten
want meltheit can met caritaten
den hemel ontdoen zaen
ende comt vore gods oeghen staen
ende bidt daer vore horen man
ende god hoerse lieflec an
meltheit maect ons dinghe hout
hoer man die es altoes stout
ende werdt waer hi hem bekeert
meltheit es altoes gheert
meltheit can soenen maken
tes viands vrienscap gheraken
het staet al thoren ghebode
ets recht si comt van gode
meltheit can hoer manne
bringhen vten banne
ende vten kerkre mede
ende maect hen pays ende vrede
meltheit can den coninc maken
ende setten opten stoel taken
ende bringten daer toe scone
toter hoegher keyser crone
ende maectene gheweldelike
here van al ertrike
ende sal hire oec in staende bliuen
dat moet sine meltheit bedriuen
want vrecheit meneghen here
heeft ghecranct ane sine ere
meltheit can oec maken wale
bisscoppe ende cardenale
ende si doet meer prouenden gheuen
dan clergie oft goet leuen
meltheit doet spaus poerte opgaen
ende impetreert horen wille saen
en es poerte wiket no dore
meltheit en bringt den man daer dore
ende doet hem hebben sijn begheren
scriueren ende oec zegheleren
sijn hem ghereet met beiden handen
dus soe vintmen in allen landen
meltheit beiaeght zelken danc
beide in hof ende in dingbanc
datsi hoer zake wint daer bi
weder si recht oft onrecht si
meltheit can wel borghe breken
ende oec scone vrouwen spreken
si can dlijf oec meneghen gheuen
die verboert heeft sijn leuen
meltheit doet horen man wiken
hoet ende capruin af striken
si maect recht crum ende crum recht
ende enen here van enen knecht
rike man die gherne gheeft
hem soe dient al dat leeft
ende sijn wille gaet gherne voert
dats recht hi es wel ghehoert
rijc man ghierech ende vrec
valt dicwile inden strec
ende ontgheldt oec menechfout
des hi noyt en hadde scout
want die meneghe es hem ghehat
ende werpen omme dan dat rat
alse die waghen heldet iet
dits datmen daghelike siet
als dat vier es sonder hitte
ende en stat sonder smitte
ende goet wijn sonder coep
firmament sonder omloep
ende ertrike sonder here
dan sal ierst hebben ere
een rijc vrec ghierech man
die dore niemene niet doen en can
ghi rike die gheuen moeght
peinst om dese groete doeght
die meltheit es gheheeten
ende laetse in v beeten
ende deelt gode vandien
daer hi v af heeft versien
wet ghine hebt groet no smal
hine heuet ghegheuen al
deelt van dat hi v gheeft
die wile dat uwe es ende ghi leeft
want sijds seker na v doet
en hebdire ane clein no groet
die ghene oec dien ghijt laten selt
v lant v huse v renten v ghelt
selen blidelec daer mede leuen
ende luttel vore v ziele gheuen
v ware beter dat v kinder
ende v maghe meerre ende minder
broet baden ewelike
dan ghi verloert hemelrike
ende sonderlinghe soe wilt keren
v gheuen te gods eren
dat ghi gheeft om der werelt lof
daer loent v die werelt of
maer gheefdi om gods ere
die loen duurt v emmermere
hier bouen in hemelrike
daer wi alle ghemeenlike
comen moeten te samen
segt allegader amen
men vraeghde wilen alsic las
enen man die wijs was
ofte wel eten sonde ware
die man seide openbare
datmen nutte goede spise
ende goeden dranc in goeder wise
dat en ware sonde no blame
hem diese geuoechlijc name
ende dies hadde die macht
want die heileghe gods cracht
alrehande erdsch goet
smenschen behoef wassen doet
maer datmen goet struweert
ende ouertollec verteert
dat es sonde ende oec scande
ende die mesdaet es drierhande
dierste es datmen daer met
den lichame sere tachter set
want oueraet ende ouerdranc
maect den lichame siec ende cranc
ende meneghe groete onghesonde
comter af te menegher stonde
et steruen liede vele mere
van eten ende van drinken tsere
dan van shonghers ongheuoech
want die nature heeft lichte gnoech
dandere mesdaet diet merken can
die soe gaet der zielen an
want ouerdranc ende oueraet
sijn der zielen herde quaet
want tvleesch dan dicke ghert
datter zielen swaerlec deert
van dronkenscape ende luxuren
daer sonden vele vte ruren
die derde mesdaet wildijt leren
gaet ieghen darme ons heren
want eest spise oft ander goet
datmen ouertollec verdoet
dat soudemen den armen gheuen
die in groeten hongre leuen
want die rike van rechter scout
sijn den armen haer onthout
sculdech te gheuene van dien
daerse god af heeft versien
hi gheuet al des seker sijt
ende alse hi wilt soe nemt hijt
ende watmen den armen doet
dat acht hi sijns selfs goet
want hine behoeuets anders niet
hier bi soe merct ende besiet
dat ghi te maten drinct ende et
ende der armer niene verghet
daer ghi ieghen moeght ghi rike
coepen deweghe hemelrike
een mensche en sal niet leiden
sinen tijt met ledecheiden
want dat god den tijt gheeft
dats om dat elc die leeft
sinen tijt al ouer al
nuttelec bestaden sal
wat wi hebben in dit leuen
dat moet ons die tijt gheuen
maer smenschen aerbeit moeter toe
ende no min no meer eest alsoe
salmen ghinder loen ontfaen
men moet in desen tijt begaen
salmen ghinder mayen
doe moetmen hier sayen
dus es hi dwaes des sijt vroet
die sinen tijt quaellec verdoet
want den ledenen tijt en can
nemmermeer verhalen man
daer bi sal elc nacht ende dach
arbeiden soe wat hi mach
die wile dat hi den tijt heeft
want die mensche onlanghe leeft
ende dats ons en groet verhoghen
dat wi in corter tijt moghen
verdienen soe lichtelike
blijscap die duert ewelike
alse een mensche sijds ghewes
vanden liue ghesceeden es
en mach hi voert niet goets begaen
maer dat hi hier dan heeft ghedaen
voert hi vore hem si goet si quaet
daermen van elken loen ontfaet
ledecheit tallen stonden
es voederse van vele sonden
want die viant vint dan stade
ende sayt daer van sinen sade
die wile dat hijt ledech vint
daer hi dicke sere an wint
coninc karle als ic las
die here van kerstenheit was
dede sine dochtre leren
nayen ende oec hanteren
wollewerc ende oec mede spinnen
om datsi dan hore sinnen
te bat mids der onlede
keerden vander idelhede
hier ane soe souden leren
beide poertren ende ander heren
hoe si wijf ende dochtre souden
in goeder onlede altoes houden
soe dattie duuel niene vonde
stede stade noch oec stonde
daer hi tvleesch mochte beruren bi
daer cume ieman onbesmet af si
een ledech mensch waerlijc
es den dorren boeme ghelijc
die loef no vrocht en draeght
die scrifture ons oec ghewaeght
datmen den boem sal roden vut
die altoes bringht quaet fruut
dat sijn die ghene sonder waen
die met quaden werken omgaen
diemen werpt int lanc verdriet
dat ewelec te duurne pliet
en es coninc graue no hertoghe
no mensche soe neder no soe hoghe
maer die hen ter ledecheit tien
sine hebben scade ende scande van dien
ledecheit van allen rechte
en hoert toe here no knechte
no vrouwen no ioncfrouwen mede
maer menegherande es onlede
selke es goet ende selke es quaet
ende selke oec tusschen beide gaet
groete heren die arbeiden
om haer liede te bescheiden
ende oec om menegherhande
orboer van horen lande
oft om pays ende vrede te maken
oft om der heilegher kerken zaken
oft om te bescermene hoer lant
dese datsi v bekant
arbeiden harde nuttellke
ende liede die niet en sijn rike
die arbeiden om broet
oft om anders des si hebben noet
dat es een salech arbeit
alse dauid inden souter seit
maer heren die pinen om dat
si vergaederen willen scat
ende haer volc reimeren daer bi
wedert recht oft onrecht si
ofte die setten willen hoer ioye
in tafelronden ende in tornoye
oft in scone vrouwen spreken
oft om andren af breken
sijn lant ende sine pale
dese en arbeiden niet wale
want al hoer leuen es tijt verlies
bi dien hoer werke die sijn ries
ander liede dats waerhede
verliesen den tijt oec mede
die arbeiden riden ende lopen
om persemen ende om vorcopen
ende om anderen te bedrieghene
met horen subtilen lieghene
ofte die horen tijt gherne
versliten in tauerne
oft oec met dobbelspele
daer arghs af comt vele
oft die al setten horen moet
om gaederen dit verganclec goet
ende des ewechs gods daer bi
vergheten wet wel dat si
horen tijt op ertrike
verliesen herde dwaeslike
nochtan verliesens des seker sijt
dleuen dat duert sonder tijt
noch vintmen onlede dat verstaet
die goet en es no quaet
alse soutspel ende oec tsollen
scaecspel ende met cloeten rollen
nochtan lietment bat sijds ghewes
want alle wedspel sonde es
nochtan eest der liede zede
datsi den tijt corten daer mede
die ghene es sot sonden wanc
die dien tijt dunct te lanc
want al dat goet meerre ende minder
datmen heeft hier ende ghinder
moet in desen tijt sijn beiaeght
daeromme es hi wel sot die claeght
ouer den tijt sonder waen
hijs soe cort met ons vergaen
daer bi es die ghene allene vroet
die den corten tijt hier verdoet
soe nuttelijc dat hire om heeft
blijscap daer hi ewelike leeft
ende ware een man eens weuers sone
ende regeerde hi hem soe scone
dat hi coninc worde in vrankerike
ende leefde hi soe zondelike
dat hi hemelrike verlore
hi hadde gheleeft als een dore
daeromme soe nes nieman vroet
dan hi die gods wille doet
ende den corten tijt bestaedt alsoe
dat hi ewelike bliue vroe
een poerter ende eens ridders sone
waren wilen des ghewone
datsi twisten onderlinghe
dicwile sere om dese dinghe
die poerter seide openbare
dat des poerters leuen ware
reinre ende eersamer dan
dleuen van enen andren man
die te dorpe te woenne plaghe
dander seide dat ware al saghe
dat hi seide ende oec ommate
een goet man die te dorpe sate
ware vele meer verheuen
in reine ende in eersam leuen
dan een poertre in die stat
dus was stijf dat tebat
want elc toender redenen toe
aldus sprac die poerter doe
poerters die hebben ere
ende gheuoeghs vele mere
van datmen drinct ende et
ende oec van cleedren met
ende van neringhen daertoe mede
oec soe hebbensi vrihede
ende vele bescermenessen
dies si te dorpe messen
ghelt raste eersamheit
ende alles goeds volheit
volghen den poertren twaren
men doet hen ere waer si varen
tgoet meest datmen te dorpe wint
eest coren scaep ghans oft rint
verteert die poertre spade ende vroe
ende men bringhet hem thuis daertoe
en wast goet waerlike
in vier hoeken van ertrike
men bringhets hem vor sine dore
dus heeft hi sinen bore
van goede dat wast in elc lant
ende vut des poerters hant
moet hijt coepen diet hebben sal
ia landsheren al ouer al
in al der werelde hoeken
moeten finemente soeken
ane die poertren in die stat
ende en connen ghedoen bat
ende ander liede clene ende groet
moeten des si hebben noet
ane poertren halen spade ende vroech
ende elc vint daer sijn gheuoech
dits te dorpe onghereet
maer arbeit sorghe ende leet
heeft daer tfolc spade ende vroe
ende oec ouerlast daertoe
van meyers ende horen knapen
die van hen plucken ende rapen
wat sijs moghen ghewinnen
aldus na mijn versinnen
heeft die poertre in allen keren
beter leuen ende meer eren
ende reinre leven dan
heeft enech ander man
die te dorpe sine woene heeft
ende na den zede van daer leeft
doen andwerde des ridders sone
die te dorpe had sine wone
ende des dorps staet kinde wale
in volghu niet te male
der woerde die ghi nu sprect
want an poertren ghebrect
menich poent wildijt verstaen
die eersamen leuene anegaen
ghi set vore in v gheprise
dieren dranc ende diere spise
van cleedren costelecheit
ghemac welde ende ledecheit
in desen en leeght min no mere
reine leuen noch oec ere
maer het sijn poente wildijt weten
die den mensche doen vergheten
alle des vorwaer gheseeght
daer reinecheit ende doeght in leeght
eten drinken langhe slapen
altoes wachten ende gapen
na wasdom ende na ghewin
daer toe staet der poertre sin
vorcoep perseme scalke neringhe
ende vele ongheloefder dinghe
hanteren poertren gherne
ouerspel ende tauerne
hoeuerde ende ghierecheit mede
dit gherne der poerters sede
om ghewin gapen talre stont
ghelijc als een hongherech hont
die sine begherte ende al sine ioye
te ligghene pleeght ane sine proye
oft als een swijn dat altoes gaet
inden slike souken sijn aet
dat nemmer en werdet sat
dit die sede in de stat
een ridder oft een cnape met
oft een ander man die set
op dat dorp in sire hoeuen
ende van des men mach behoeuen
hem te tide wel versien can
ic segghe vorwaer dat die man
bat ende eerliker leeft
dan die poertre diet al heeft
want van corne ende frute
dat god doet wassen vte
horen lande ende horen erue
thorre noet thoren bederue
nemensi hoere noetdorftichede
ende van haren beesten mede
dat god selue al dyen doet
dit es goet gherecht goet
dat god selue heeft ghegheuen
daersi al diaer af leuen
ende alse deene vrome es ghetast
soe stat dandre in derde ende wast
gode gheuensi oec gheheel
van dat hi hen gheeft tienden deel
vanden andren leuensi voert
wijslike alsoe daertoe hoert
alse die poerter leeght ende slaept
oft drinct oft na wasdom gaept
soe varen riddren ende cnapen
met horen here ten wapen
oft met vrienden ende met maghen
oft si beiten oft si iaghen
ander liede om hore gheuoech
gaen opt velt met horre ploech
oft si egghen oft si sayen
datsi toechste selen mayen
daer al die werelt ionc ende out
af moet nemen sijn onthout
dits reinder leuen sijds ghewes
dant van enen poertre es
die inden setel es gheseten
ende sinen buic so vol heeft gheten
dat hem dunct dat hi raest
ende alse en ghent sit en blaest
ende peinst om wijn vanden besten
ende houdt hem binnen vesten
in sine raste in sijn ghemac
ende peinst om sinen penninc zac
dat sijn sine vriende ende sine maghe
tandren orboren sijn si traghe
binnen vesten sijn si stout
in horen woerden menechfout
ende connen vremden lieden wale
oplopen met harder tale
des si hen hoeden souden wel
warens daer ghedeelt ware tspel
doen elc dus hadde ghesproken
ende sine redene vut ghetroken
bleuensijs in clerken drien
ende datsi souden versien
welc van hen int scoenste ware
ende dat vte gheuen openbare
die clerke berieden hen doe
ende seiden aldus daertoe
doen ridders ende cnapen plaghen
te woenne in ouden daghen
opt dorp na horen sede
doen soe was edelhede
met hen sere verhauen
ende doen elc andren gauen
hoer kinder in huwelike
warensi van eren rike
maer sider datsi sijn ghetiet
ter stat wert om sghelds gheniet
ende edelheit ende onnoeselheit
te gader hadden meensamheit
soe heeft tfenijn der ghierechede
die onnoesele edelhede
onder voet algader ghedaen
in weet wanneer si op sal staen
van wapenen dedele voeren
die wilen stoeden in roeren
ouer zee int heileghe lant
ende oec hier om onsen cant
daermen die marchen visiteerde
daermen spel van wapenen leerde
es al af gheleit wet wel dat
sider dedel liede gherden scat
ende weede ende ghemac an namen
daer vut spruten alle blamen
vermalendijt si die stont
dat ierst vonden wart die vont
daer edel ende scamel leuen
vten lande met sijn verdreuen
die clerke daden oec bekint
die dorpman die sijn lant wint
ende gode wel sijn recht gheeft
dat hi een edel leuen leeft
ende oec een reindre des sijt vroet
dan menech rijc poerter doet
niet daer bi op dorp in stade
woenen beide goede ende quade
wet dat nieman en leeft met eren
dan die de hulde ons heren
behouden can tallen stonden
met hoedene wel van sonden
dus vielen die drie clerke daer
met des ridders sone al claer
nu sie elc lude ende stille
met wien hijs vallen wille
welc es beter datmen doet
soe somwile quaet ende somwile goet
soe datmen blijft in enen staet
ende en doe goet no quaet
want die noyt en mesdede iet
hi en heeft te beterne niet
hier op soe willic v
cortelec andwerden nu
die mensche es ghemaect om dat hi
wel sal doen ende winnen daer bi
van gode den eweliken danc
nv es die menscheit soe cranc
ende soe gheneight toten sonden
datsi valt te meneghen stonden
maer soe wanneer men op staet
vergheeft god die mesdaet
ende soe sijn ten seluen tide
dingle daer af herde blide
adaem ende dauid dat ghijt wet
magdalene ende peeter met
vielen in sonden herde sware
maer doesi rouwe hadden daer nare
vergaeft hen god meldelike
ende sijn sante in hemelrike
maer die quaet en doet no goet
leuet als die beeste doet
ende noch argher sijn leuen es
want wiste die beeste sijds ghewes
welc goet oft quaet ware ghedaen
si en soude gheen quaet anegaen
wi selen al dat wi moghen
altoes om weldoen poghen
ende gode louen zonder wanc
ende als wi mids der menscheit cranc
in sonden gheuallen sijn
soe selen wi met herten fijn
opstaen dan ende betren dat
soe vergheeft ons god sijn hat
vallen ende opstaen dats menschelijc
goet noch quaet doen dats veelijc
altoes quaet doen es duuelheit
altoes wel doen es inghelheit
na dien dat dan die menschlijcheit
te vallene es alsoe ghereit
soe laet ons dan tallen stonden
te meer hoeden vore die sonden
ende oec teer in boeten staen
van dat wi hebben mesdaen
met hope ende met gheloeue goet
god die sal dan sinen oetmoet
tons wert keren soe dat wi
behouden selen sijn daer bi
want god niemene en begheeft
die goeden hope in hem heeft
ene prophesie hoet gaen sal metten heileghen lande cxxxix
hoe paus ende keyser trecken ouer zee ende wat hen gheuallen sal cxl
hoe die paus messe doen sal onder den droeghen boeme ende wat wondre daer ghescien sal cxli
hoe die kerstene heren selen trecken in iherusalem ende enen coninc setten mids gods verwisene cxlij
hoe die beslotene ioeden vte comen selen entie kerstene destrueren cxliij
van antkersts gheboerte cxliiij
hoe ende in wat manieren hi tfolc bedrieghen sal cxlv
hoe enoch ende helyas ieghen hem disputeren selen ende hoe hise doeden sal cxlvi
van xv teekenen des doemsdaeghs cxlvij
hoe onse here comen sal tien ordeele cxlviij
vanden anxte des ordeels ende hoe die quaede selen ghewijst werden ter hellen cxlic
hoe die gherechte met gode selen varen te hemelrike cl
inden soutre seeght her dauijt
dat noyt stille en stoet die tijt
noch gheen dinc dat ter werelt hoert
het naect al sinen inde voert
iob die maect ons oec cont
dattie mensche onlanghe stont
op dese werelt mach beiden
vol alre onsalecheiden
die als ene bloeme beghin ontfaet
ende als ene scade ouer gaet
sente paulus seeght ons oec dat
wi en hebben hier en gheen stat
die durende es op ertrike
onse eweghe stat es hemelrike
aristotiles maect ons oec vroet
soe wie dat dat inde heeft goet
hi es goet altemale
catoen scrijft ons oec wale
dat na een cranc beghinsel
dicke comt en goet insel
nadien dan dat wi venden
dat wi alle moeten enden
met steruene in iammerecheden
ende wi en weten in wat steden
noch waer dat wi selen varen
soe laet ons dan alsoe bewaren
dat onse here tsinen ordeele
metten saleghen ons beuele
alsoe als die menschen scheiden
van ertrike met iammerecheiden
wet dat ertrike alsoe al
met iammerecheiden inden sal
ende met tormenten herde swaer
alsoe v dese boec seit hier naer
die anders en ghewaeght niet
dan torment ende swaer verdriet
een coninc een groet here
die vraeghde wile ere
enen clerc was heidijn
ende soe goet astronomijn
dat hi vele propheteerde
ende den volke wijsheit leerde
die hi hen screef ende oec sprac
ende die meester hiet zidrac
sinen boec hebbic ghelesen
daer vele wondre in wesen
van prophesien ende mede
van vut nemender wijshede
die coninc vraeghde den clerc
meneghe groete vraghe ende sterc
dier hi hem berechte wale
oec vraeghde hi ten seluen male
mede onder ander vraghen hem
om dlant van iherusalem
hoet daermet gaen soude voert
dit was vore gods gheboert
vele meer dan dusent iaer
die clerc seide openbaer
dat iherusalem zekerlike
thoeft ware van ertrike
ende dat noch te meneghen tiden
vele liede souden anestriden
om te regneerne daer binnen
die de stat souden winnen
ende oec verliesen alst god woude
ende datter gheboren sijn soude
een kint van ere maeght fijn
dat god ende mensche soude sijn
die dat volc soude bekeren
ende gherecht gheloeue leeren
ende met sire doet af dwaen
dat adaem hadde mesdaen
die helle stoeren moghendelike
ende onsluten hemelrike
ende dat comen soude van desen
van gheloeue een nuwe wesen
ende dat ertrike met allen
an hem bina soude vallen
ende die souden meerre ende minder
heeten des godsoens kinder
ende dat dese souden poghen
hoe si winnen souden moghen
van iherusalem dat lant scone
daer hoer here die gods sone
gheboren wart ende oec starf
oec seide hi tier seluer warf
hoe mamet in sinen daghen
gods soens kindre soude veriaghen
hoe van boilgoen die vrome man
dlant soude weder winnen dan
hoe salladijn alsic versta
dlant soude winnen daer na
ende die kerstene daer vut verdriuen
nv willic v voert scriuen
hoe dat in dinde sal vergaen
alse ons zidrac doet verstaen
in dinde seeght zidrac alsoe
dat noch comen sal daertoe
dat noertvolc met groeten here
trecken sal ouer mere
om te winne theileghe lant
maer het sal hen soe gaen in hant
datsi selen discorderen
ende onghedaen wederkeren
ende hen en sal na dat
bliuen maer ene stat
in al dlant van ouer zee
voert sprect zidrac aldus mee
dat dnoertsche volc echt comen sal
ende passen die zee zonder ghetal
ende selen winnen al dat lant
ende besette van harre hant
maer si selen hebben viande
die al vaste bi haren lande
sitten selen ane den cant
die hen dicke selen doen pant
daersise moghen belopen
maer tusschen hen sal lopen
ene riuiere diep ende niet smal
die coudewater heeten sal
die riuiere salmen dan
beuelen enen stouten man
te behoedene ende enen vromen
ieghen der viande ouercomen
dan sal die man ene vrouwe minnen
daer int lant die hi ghewinnen
gherne soude tenen wiue
rike ende oec scone van liue
maer sijn here die dan dat lant
daer sal hebben al in hant
en saels niet willen ghedoghen
daeromme sal die man gaen poghen
hoe hi dlant mach verraeden
den vianden sal hi ghestaeden
datsi comen selen sciere
heimelec ouer die riuiere
ende selen dlant strueren dan
ende hen afslaen meneghen man
ende dlant winnen al ghemeene
sonder babylone allene
want die van binnen babylone
die hen anden vraien godsone
houden selen stille ende luut
selen ieghen hen comen vut
ende selen dandre scoffieren
ende iaghen over der riuieren
tusschen tgheberchte danen si quamen
beide met scanden ende met blamen
hem diese verriet selensi vaen
ende vele selen sire verslaen
ende ouer enen tijt daer na
alsic inde prophesye versta
selen tarteren ende griexe mede
maken ene eendrachtechede
die gheviande waren te voren
ende selen vellen allen toren
ende maken een groet ghespan
op gods soens kindre dan
die riuiere selensi passen
hoer hulpe die sal wassen
si selent dlant winnen al
soe dat nemmeer bliuen en sal
den kerstenen thoerre partien
dan alleene alexandrien
si selen winnen mede
iherusalem die heileghe stede
ende groete rijcheit winnen daer
dit sal sijn gods soens kindren swaer
die viande selen dat lant
langhen tijt houden in hant
want gods soens kindre met scanden
selen trecken thoren landen
alse die ghene die sijn verwonnen
ende hen niet verweren en connen
hier na seeght die prophesie
soe sal echt die noertsche partie
dat sijn die ghene wildijt weten
die van rome sijn gheseten
nederwaert alsoe voert
oest noert oest ende noert
ende noertwest dat ghijt wet
si heeten oec latine met
om datsi houden die wet
die de roemsche kerke set
alsoe verre oec alsmen doet
die messe des sijt vroet
ende die ghetiden in latijn
wet datsi latine sijn
nader ouder boeken sede
occidenten heetet mede
dit es tgherechte kerstenheit
nu hoert wat die prophesie seit
van desen sal een groet deel
ouer mere trecken al gheheel
ende selen dan altehant
den vianden af winnen dlant
ende hen na volghen na dat
tote baldach der groeter stat
ende dan soe selensi daer
ligghende bliuen ij iaer
hieren binnen soe sal dan
dien vianden wassen an
soe groete hulpe van allen siden
datsi dan selen bestriden
starclike die gods soens kinder
maer die viande selen ghinder
ghescoffiert werden met ghewelt
ende gods soens kinder selen tfelt
dien nacht behouden daer
ende des naest daeghs daer naer
selen die viande recoureren
ende tes gods soens kindren keren
met soe groeten moede dat
sise selen optie stat
scoffieren daer scandelike
ende iaghense vten rike
vele doeden ende verminken
ende vele salre verdrinken
in die riuiere van dien
daer si ouer wanen vlien
dlant selensi metter vaert
rumen ende trecken thuiswaert
in occidenten danen si quamen
met groeten iammere ende met blamen
dan selen dese trecken sciere
anderwerf ouer die riuiere
ende weder winnen altehant
dat heileghe gods soens lant
iherusalem ende babylone
ende ander staede groet ende scone
soe dat gods soens kindren en sal
nemmer bliuen int ghetal
dan alexandrie allene
ende noch een vestken clene
es in dat gheberchte ghestaen
dus swaerlike saelt daer vergaen
gods soens kindren als ghi hoert
nu hoert hoet varen sal voert
nv sal dese iammerlike mare
cont werden ende openbare
in occident met rouwen groet
want omder goeder liede doet
ende omt verlies vanden lande
sal daer rouwe sijn menegherande
nv sal dat volc al ontsteken
om dese ouerdaet te wreken
ende selen althant hoer vaert
setten tote orienten waert
met moede starc ende heet
ende selen dan sijn ghereet
binnen v maenden ende iij iaeren
soe datsi dan selen varen
met groeter macht ouer die zee
alse te keerne nemmermee
si en hebben die viande versleghen
ende dlant weder vercreghen
oft si steruen allegader
die paus hoer ouerste vader
ende hoer ouerste prince der wet
dese selen beide met
ende vele coninghe ende landsheren
dese selen met groeter eren
dien vianden op rinnen
ende selen hen dlant af winnen
ende vele salder sijn verslaghen
dus selensise iaghen
tote baldach ongheviert
daersi vore waren ghescoffiert
ende alsi iij maende ende enen dach
gheleghen hebben te baldach
selen die viande recouureren
op enen sondach ende keren
op gods soens volc fellike
datmen cume sach des ghelike
om te verslane algader
dan sal die ouerste vader
van godsoens huse zaen
tote sinen volke gaen
ende sal hem troestelec spreken ane
ende oec ghebieden te slane
inde viande met eren
inden name godsoens des heren
daer selensi met prighe
vergaderen te wighe
ende dat sal sijn die felste strijt
die hen gheuiel in horen tijt
maer goeds soens kindre selen
hen horen god beuelen
ende zeghe vechten met eren groet
ende soe vele viande slaen doet
datmens ewelijc sal ghewaghen
ende van daer selensise iaghen
vermoyt gram ende erre
xxxvij dachvaerde verre
toten droeghen boeme ende daer
selensi bliuen daer naer
ligghende omtrent xx weken
ende hen en sal ghebreken
vitailge noch ander goet
want si selen metter spoet
alle die lande winnen daer
ende dat volc sal al claer
vallen ant gheloeue ende die wet
die godsone sal hebben gheset
ende die dat niene willen ontfaen
selen alle ten swerde gaen
mochten spreken cruude ende stene
si souden segghen alle ghemene
hi es wel sot ende verdoeft
die anden godsone niene gheloeft
ende hier na ouer xx weken
alsoe die prophesien spreken
selen die viande recoureren
ende op gods soens kindre keren
met moede ende met machte groet
alse alle daer te bliuene doet
oft te verwinne metter hant
om te behoudene wijf ende lant
daer selen die viande echt
leellec verliesen dat gheuecht
want van twinteghen cume een
salre ontgaen int ghemeen
sine selen bliuen verslaghen
hen soe selen dandre iaghen
toten groeten droghen boeme
dat es alsoe ict goeme
een ander droghe boem
dan ic te voren nam goem
daer selen die viande scheiden
ende nemmer dorren verbeiden
trecken soe sal dene partie
in dat lant van turkye
ende dandre in griken lant
alse de ghene die sijn ghescant
want vut dien tween landen seeght dlatijn
selensi meest gheboren sijn
alse dese liede dan van noert
diemen latine noemen hoert
met deser eren met deser vromen
tote desen groeten boeme sijn comen
selen si ij maent bliuen daer
ende alle daghe daer naer
sal hen comen vitailge
van allen siden sonder failge
want alt volc ghemeenlike dan
sal hen met herten vallen an
om die miraclen di zi sien
selen daghelijcs daer ghescien
ende rechte optien paesdach
alsoe ict bescreuen sach
soe sal hoer ouerste vader
vader der vadre algader
sacrificie doen onder dien boem
daer menech sal toe nemen goem
ende optie vre sijds ghewes
dat sacrament volmaect es
daer si alle vallen op haer knien
salmen dien droghen boem sien
groyen bloyen ende loef draghen
ic en conste v niet ghewaghen
wat vreuden dan daer sijn sal
want dat heidijn volc al
dat noch niene gheloefde claer
sal nu weten openbaer
dat gods soens gheloeue si
seker ende salechlec daer bi
beide selensi doen ghewach
dit es die heileghe dach
dat die vraye gods sone
vander doet verrees scone
die dusghedane wondre doet
die hem dienen si sijn vroet
dan sal hen allen sijn bekant
dat hen die godsone heeft ghesant
sine gracie om datsi sine ande
ghewroken hebben op sine viande
dese boem onder wien
dese wondre selen ghescien
es soe groet dat wet wale
datten cume tenen male
si seuene omvessemen moghen
met armen vut ghetoghen
oec soe es hi hol binnen
tesen boeme sal beghinnen
die wilde woestine voert an
daer voert en woent wijf no man
van daer selensi varen soeken
hoer viande tallen hoeken
ende alse si niemene en vinden
soe selensi met gheninden
die lande daer besetten
ende weder keren sonder letten
in gods soens stat iherusalem
daermen wilen cruiste hem
ende daer na alsoe wijt vinden
selen comen die felle inden
ende selen stichten roef ende brant
indier nubiane lant
dats een volc sijds ghewes
dat ane gode gheloeuech es
dan soe selen dese thanden
an gods volc om helpe sanden
dat hen thant sal ghescien
dan soe selen die inden vlien
ende ghescoffiert sijn ghemene
daerom selen die nubiene
onderdaen bliuen voert
gods soens volke van noert
om dsorcoers datsi hen sinden
mede te werne die felle inden
ende ouer enen tijt hier na
alsic inden boec versta
alse die tarteren entie griken
dat vernemen ende verrieken
dat god soe groeten voerspoet
ane dat saleghe volc doet
selensi dan met allen
ane dat goede gheloeue vallen
dats an dese van noert
ende van dan selensi voert
gods soens kinderen bi staen
ende hen altoes sijn onderdaen
over enen tijt na dese zake
alse leuen wanen met ghemake
gods soens kindre van occident
soe sal comen vut orient
ombekint volc sonder ghetal
dat an afgode gheloeuen sal
dese selen dien latinen
vele scaden doen ende pinen
ende dlant meest winnen sciere
tote optie vorseide riuiere
die coudewater es ghenant
ende optiere riuieren cant
selensi worden wederstaen
van drien husen hebbic verstaen
die alsic hebbe ghelesen
van ordenen selen wesen
dese met ghenindeghen sinnen
selen dat volc weder verwinnen
ende dmeerre deel ondliuen
ende si die te liue bliuen
selen hen bekeren scone
toten vrayen goedsone
ende sire wet sijn onderdaen
dus saelt hen al in hant gaen
nv alsi al hebben verwonnen
ende nemmeer vernemen en connen
erghen viande in ertrike
selen die heren ghemeenlike
weder achter nemen haer vaert
tes gods soens stat waert
die iherusalem es ghenant
ende selen besetten dat lant
met drien husen daer ic v
hier vore af seide nu
ende soe sal sijn voert
onder die heren groet acoert
alle vrienscap ende minne
ende trouwe met gansen sinne
dan soe selen die heren
vergaederen ende tracteren
om enen here die al
ertrike regeren sal
ende om die trouwe die dan sal sijn
over die heren goet ende fijn
sal elc theerscap wedersegghen
elc saelt opten anderen legghen
ende spreken ghi sijds bat wert
bidien ghi hebt meer vertert
in gods dienste dan ic doe
ende oec meer ghedaen daertoe
soe dat ghijs vele te bat wert sijt
ende alse dit dus enen tijt
gheduurt heeft soe selensi
enen dach legghen daer bi
daersi alle vergaederen selen
ende gode die dinc beuelen
ende hem bidden met sinne
dat hi gheuen wille te kinne
openbare niet al stille
wien men theerscap gheuen wille
dan sal vertoghen onse here
wie hi wille dattie ere
ontfa van dier heerscapien
dan selensi benedien
gode van deser saken
ende selen dien here maken
ende coninc van al ertrike
ende dan soe sal sekerlike
een vrienscap sijn ende en acoert
in al die werelt weder ende voert
soe dat orloghe groet no smal
in al die werelt sijn en sal
aldus als ghi hebt vernomen
sal ertrijcs heerscapie comen
op dat volc van occident
dat sijn die latine bekent
die vten noerden sijn gheboren
alse ghi hier vore moeght horen
dese tijt sal sijn seeght die lesse
omtrent die quaede ghebornesse
antkersts des valschs propheten
die sduuels sone sal heten
na desen tijt salmen sien
vele groeter wondre ghescien
land ende staede selen versinken
ende vele volcs soe sal verdrinken
vele berghe ende oec dale
selen slecht werden te male
ende vele swaerre brande
selen gheuallen inden lande
ende menech ander wonder met
dat hier niene werdt gheset
dese wondre selen ghescien al
om dat antkerst comen sal
die mids den duuel sal werken
vele vernoys der heilegher kerken
als ghi hier na horen selt
daert v sal werden ghetelt
methodosius die heileghe man
die martilie om gode ghewan
ende bisscop in grieken was
maecte een boec daer ic in las
der werelt beghin ende hoer inde
int welke ic bescreuen vinde
ghelijc dat luden sydracs woert
dat die latine dats van noert
winnen selen herde scone
iherusalem ende babylone
ende al orienten lant
ende alsijt al hebben in hant
ende oec bracht ten kerstenhede
ende nerghen en hebben onvrede
ende horen tijt dan gaen leiden
in ledegher weeldecheiden
in eten drinken ende festeren
in bruidlochten ende in houeren
ende om te stichtene grote palayse
daer si hen in maken ayse
ende vut alder vreesen sijn gheset
ende vut alder enecheiden met
dan selen hebbic verstaen
die poerten werden ontdaen
daer alexander inne sloet
van ioeden een groet conroet
om dquade onmenschelec leuen
daersi hen toe hadden ghegheuen
alse scolastica wel segghen can
dit volc sal vte comen dan
soe vreeslec sonder ghetal
dat ertrike al beuen sal
ende nieman en sal dorren
ieghen dit volc hem porren
om den groeten ducht van dien
de liede die selen vlien
op berghe in hole ende in wouden
om hen daer tonthouden
ende selen van hongre steruen daer
om groeten sonderlinghen vaer
leellec sal sijn des volcs vorme
menschen beesten ende worme
selensi eten des sijt vroet
ende mede drinken hoer bloet
si selen eten ten seluen tiden
kindre die si selen sniden
vter moeder lichamen
des en selensi hen niet scamen
si selen strueren menech rike
ende besmetten iammerlike
ende nieman alsic hebbe verstaen
en salse dorren wederstaen
maer dat iammer ende dat leit
datsi dan der kerstenheit
doen selen ouer al
dat sal sijn sonder ghetal
hier op soe verlaten hen
die ioeden noch in haren sen
ende willen segghen ouer luit
soe wanneer dese comen vut
datsi al ertrike selen winnen
ende an haer gheloeue doen rinnen
maer si dolen sere in desen
et en mach alsoe niet wesen
want ouer enen corten tijt na dat
alsi ghewonnen hebben die stat
int heileghe lant die heet ioppen
sal onse here ieghen hen
senden enen vromen man
die met luttel volcs dan
op ene cleine vre sal
dat quade volc verslaen al
hier na sal twaren
die roemsche coninc varen
woenen in iherusalem
ende daer sal hi houden hem
x iaer ende een half met
ende dan sal dat ghijt wet
antkerst openbare wesen
daer ic vore af hebbe ghelesen
dese woert oft ghelijc aldus
soe scrijft methodosius
in sydracs boec soe lesen wi dat
te babylonie in die stat
antkerst sal sijn gheboren
methodosius bringt ons voren
dattet sijn sal in corozaym
ende datmen op sal voeden him
in die stede van betsayda
ende dat hi regneren sal daer na
in capharnaum die stede
sydrac die seeght ons mede
dat antkerst sal sijn ghewonnen dan
van enen wiue ende enen man
ende dat sijn moeder als wi lesen
des duuels al vol sal wesen
vander vren in waerre dinc
datsi ierst haer lijf ontfinc
van dans gheslachte hebbic vernomen
daer luttel goeds af es comen
van wies gheslachte iudas was
die gode verriet alsic las
alse antkerst wert openbare
ende wonder werct hier ende dare
ende die roemsche coninc siet
dat meest tfolc an hem tiet
ende hijt niene can wederstaen
soe sal hi optien berch gaen
ter stede die golgatha heet
daer onse here die doet leet
ende sal sinen crone nemen van
sinen hoefde ende settense dan
op dat cruce metter vaert
ende heffen sine hande themle waert
ende sal kerstenrike algader
op draghen gode den vader
ende dan sal dat cruce saen
inden hemel werden ontfaen
mettes conincs crone daer
dat salt teken sijn vorwaer
dat inde nemt dat kerstenrike
ende alle macht op ertrike
ende alse dat cruce werd ontfaen
inden hemel alsoe zaen
sal die coninc inden dleuen
ende den gheest te gode gheuen
ende dan sal alle erdsche ghewelt
mids antkerste sijn gheuelt
want god sal hem ghehinghen
dat hi wonder sal toe bringhen
blinde selen sien ontfaen
crople selen rechte gaen
doeue selen hoerende wesen
besetene selen oec ghenesen
die sonne sal hi donker maken
die mane roet alse een scaerlaken
in desen valschen tekenen so sal
hi tfolc meest bedrieghen al
want al dunct den lieden des
dat elc teken aldus es
en sal nochtan niet sijn alsoe
maer die duuel saelt bringhen toe
met sinen subtilen dinghen
mids dats hem god sal ghehinghen
inden tempel sal hi sitten mede
alsoe onse here ihesus christus dede
ende den volke subtijlheit leren
daer hijt mede sal verkeren
dese woerde scrijft ons aldus
die heileghe methodosius
nu willic v dan meer lien
van meester sydracs prophetien
sydrac seeght dat hi al
vander werelt here sijn sal
ende alt volc sal onder bringhen
sonderlinghe met iiij dinghen
den hoeghen ende den edelen lieden
sal hi bedrieghen met mieden
ende met ghelouene groete dinghen
daer hise tonder mede sal bringhen
dander mainiere daer hi met sal
dmate volc ane hem trecken al
dat sal met anxte wesen
met pinen ende met groeten vresen
mids tormenten ende groet ontsien
soe datsi an hem selen tien
mids vreesen vander doet
dit sal iammer wesen groet
die derde mainiere es dat hi
soe goeden clerc sal sijn daer bi
dat hi sal connen herde wale
die vij aerten liberale
soe dat hi in allen sinnen
die goede clerke sal verwinnen
want dscrifture sal hi ontbinden
met scalcheiden die hi vinden
sal in sire behendecheide
daer hi tfolc met sal verleiden
ten vierden male met sinen doene
sal hi liede van religioene
an hem wel trecken connen
alse moenke sijn ende nonnen
menderbroeders ende predekeren
dit mach elken noch meer deren
dese sal hi bedrieghen al
met tekenen die hi doen sal
want hi sal hebbic vernomen
van bouen een vier doen comen
soe dat scinen sal met allen
oft vten hemle quame gheuallen
dat doeden sal sine wedersaken
ende alle tfolc verueert sal maken
hi sal die doede op doen staen
datsi spreken selen ende gaen
ghelijc lieden die leuen
die orconde selen gheuen
vanden wondren die hi doet
datsi vray sijn ende goet
nu en verstaet groet no smal
dat die doede leuen sal
maer die duule twaren
inden doeden lichame varen
die ter hellen sijn ghewaghen
ende dien soe sal hi draghen
dat hi spreken ende gaen sal schinen
ende oec arbeiden ende pinen
oft god onse here selue dade
met sire godliker ghenade
ende iherusalem die stat
sal hi stichten ende maken bat
sijn name sal werden mare
in al ertrike harentare
soe dat tfolc van ouer al
an sijn gheloeue vallen sal
nv alse onse here siet dat al
sijn hantghewerke bederuen al
daer hi om storte sijn heilech bloet
sal hire ieghen senden metter spoet
sine ij knechte alsic las
dat sijn enoch ende helyas
die leuens lijfs alsmen leest
int paradys hebben gheweest
meer dan m iaer te voren
om datsi daertoe sijn vercoren
dese selen openbare
antkerste sijn contrare
ende hem oec segghen dat hi
een quaet valsch prophete si
ende dat al dat hi doet ende seit
loghene es ende valscheit
ende dat hijt metten duuel doet
alse dat volc dan des wert vroet
ende si dinc wel verstaen
selensi antkerste af gaen
ende vlien ende scuwen sine leren
ende te gods tween knechten keren
ende als antkerst dan siet
dat hem tfolc algader vliet
ende sine lere achter steken
sal hi soe werden ontsteken
van onwerden ende torne groet
dat hi sal doen slaen doet
dese ij heileghe gods knechte
dan soe selen wel te rechte
gods ingle ter seluer vren
die zielen te hemle vuren
dan sal antkerst daer na poghen
hoe hi sal bedrieghen moghen
die gherechte sonder waen
die noch sijn al volstaen
dan sal onse here ter seluer stonde
metten gheeste van sinen monde
antkerste in haesten groet
doeden metter gadoet
dan soe selen thant twaren
tekene des ordeels baren
daer ihesus christus comen sal
dese werelt doemen al
vijftiene tekene als wi lesen
selen vore den doemsdach wesen
deene vore ende dander na
op xv daghe alsict versta
opten iersten dach soe sal
hare die zee op heffen al
xx cubitus wale
bouen berghe ende bouen dale
ende stille staen alsoe mede
alse een muur in hoer stede
des anders daeghs salsi met allen
neder inden gront vallen
soe neder des wilt ghetrouwen
datmen dwater cume sal scouwen
opten derden dach twaren
selen hen die vissche baren
op dat water vander zee
oft si hadden harde wee
ende merminnen ende beluwiten
selen soe brieschen ende criten
dat dat anxtelec ghescal
toten hemle clinken sal
ten vierden daghe alsict gome
selen beide cruude ende bome
sweeten met droplen groet
gheverwet als bloet roet
des vijftes daeghs hebbic vernomen
selen beesten ende voghele comen
optie velde ghemeenlike
elc staen bi sinen ghelike
ende selen met groeten scaren staen
met droefheiden sere beuaen
sonder drinken ende oec eten
des sestes daeghs wildijt weten
soe selen ter neder vallen
ghestichten ende huse met allen
oec maect ons selc des vroet
dat comen sal ene viereghe vloet
vten westen metter vaert
ende sal lopen ten oesten waert
des seuendes daeghs selen ghemeene
te gaedre lopen alle die steene
ende soe hurten ende steken
datsi in stucken selen breken
ende elc stucke daertoe mee
sal dander steken ontwee
des achtests daeghs soe sal
erdbeuinghe sijn ouer al
alsoe groet hebbic verstaen
dat mensche no beeste en selen staen
moghen maer vallen ghereet
wedert hen si lief oft leet
sneghendes daeghs sal ertrike
effene werden ende ghelike
alsoe dat berch ende dal
slecht selen sijn ouer al
des tiendes daeghs hebbic verstaen
soe selen die menschen gaen
vten holen daer si waren
in ghecropen ende hen baren
soe cranc van herten ende verdoert
datsi spreken en selen een woert
des ellefs daeghs selen tsamen
verrisen der doeder lichamen
ende selen op hoer graue staen
want die graue selen opgaen
van sonnen opganghe dat verstaet
tote dat die sonne onder gaet
soe dattie doede wijf ende man
vt selen moghen comen dan
des twelefs daeghs met allen
selen die sterren schinen vallen
want si selen vt hen sprayen
eenrehande viereghe rayen
sdertiendes daeghs vintmen bescreuen
selen steruen die leuen
om datsi na gods beuelen
metten doeden verrisen selen
des viertiends daeghs sonder merren
selen hemel ende erde berren
des vijftiends daeghs seeght dlatijn
selen nuwe hemle ende erde sijn
ende alle menschen sonder waen
selen vandier doet opstaen
ende vore dien rechtre comen zaen
ende hoer ordeel daer ontfaen
vore al die werelt openbaer
daer nieman sal sijn sonder vaer
aldus en sal waerlike
niet sijn in ertrike
bouen no beneden en sal
mainiere van rouwe toghen al
ieghen dien eysliken doemsdach
dien al die werelt vruchten mach
na dien dat dat firmament
bome crude ende elc element
steene vogle ende diere
dus selen toghen mainiere
van seerecheiden toter doet
ieghen dat anxtelec ordeel groet
wat moghewi arme menschen doen dan
die redenleke verstannesse hebben an
ende dat vonnesse ende dat ordeel
ontfaen moeten al gheheel
des nieman ontflien en mach
ay dat sal sijn die dach
dien wi alle ontsien moghen
ende wel trecken vore onse oghen
die heileghen segghen ons aldus
dattie gods sone ihesus christus
alle menschen doemen sal
te iosaphat in dat dal
want die vader gaf hem gheheel
macht te doene dat ordeel
na sinen wisen bescheide
alse christus selue seide
omne iudicium dedit filio
dat latijn luidt also
dattie vader den sone gaf
alle vonnesse dits daer af
dat dietsch des seker weest
alsoe ment in dewangelie leest
ieghen dat dordeel sal wesen
selen blasen hebbic ghelesen
gods businen na sijn beuelen
daer met dat ontwecken selen
alle menschen tenen samen
ende met sielen ende lichamen
opstaen dan twaren
inden poente van xxx jaren
hier en twiuele niemene an
dies niene gheloefde ware inden ban
ay sotte mensche ende rude
wat vreesleker lude
selen die businen gheuen
wi moghen thant wel beuen
ieghen dien eysliken luut
daer nieman en mach sijn vut
wi moeten alle openbaer
vore sijn anschijn comen daer
want daer en sal nerghen
scuilen sijn no berghen
subtijlheit noch argument
en selen daer helpen twent
weenen gheuen no smeken
en selen den rechtre moghen weken
noch wi oec in boeten staen
want die tijt es dan voldaen
die ons god hadde ghegheuen
om te beterne onse leuen
christus sal daer op ene wolke
hem vertoghen sinen volke
ende die teekene van sinen wonden
hen vertoghen daer ter stonden
cruce crone ende nagle mede
ende dspere oec daer ter stede
salmen oec daer scouwen an
sydrac seeght die wise man
en houdt dat niet vorwaer
dat dat cruce sal sijn daer
daer onse here an was gheset
crone spere no nagle met
maer daer sal des ghelike sijn
claerre dan dat sonneschijn
hen te scanden diene wouden
vore enen puren mensche houden
die nv selen sijn ghewes
dat hi coninc der glorien es
ende hen te troeste diene hilden
ouer god ende die met wilden
hem dienen vroech ende spade
in wien dat es alle ghenade
themelsche here sal mede
daer sijn ter seluer stede
ende al dat ie sonder waen
ontfinc redenlec verstaen
nv moeghdi vraghen hoet al
ghestaen sal in dat dal
want elc mach merken dat
vele te cleine es die stat
soe vele menschen tontfane
meestre doen ons te verstane
dattie menschen na gods beuelen
inde locht oec wesen selen
bouen besiden ende onder
des en darf nieman wonder
hebben des sijt ghewes
want god alles machtech es
onse here die sal daer kennen
elcs menschen herte bennen
ende al dat hi ie ghedede
waest goet oft quaet mede
ende elken mensche sal vorwaer
sine consientie wroeghen daer
god sal selue die sonden wroeghen
ende oec al na sijn gheuoeghen
sal hi wisen ende rechten met
dit nes niet ghelijc onser wet
den verdoemden sal dunken des
dat sijn vonnesse gherecht es
ende dat hi oec hoe dat vert
der helscher pinen wel es wert
danxt sal daer soe groet sijn
vore des rechters gram anschijn
daer hi dordeel sal gheuen
dat dingle selen beuen
maria sijn moeder sal daer
ende die heileghen hebben vaer
ende sente ian baptiste
die van sonden noyt en wiste
soe moghewi arme sonderen
ons met rechte wel verueren
die binnen al onsen iaren
cume ie sonder sonde waren
daer selen dingle na desen
die goede vten quaden lesen
entie goede sonder letten
tons heren rechter siden setten
entie quade ter slinker hant
dan sal onse here spreken thant
toten ghenen sonder waen
die tsire slinker siden staen
met woerden die selen sniden
ghelijc den swerde in beiden siden
ic was hongherech ende ghi
en gaeft niet tetene mi
dorstech ghine hebt mi niet ghelaeft
naect dat ghi mi niet an en gaeft
inder kerker wasic daertoe
ghine visiteret mi niet doe
sie soe wasic oec mede
ghine vraghet niet wat ic dede
gaet vermalendide schiere
inden eweliken viere
daer ghi altoes bliuen selt
in dier duule ghewelt
dat vonnesse sal sijn swaer
dattie rechtre sal gheuen daer
want en sal nieman moghen keren
noch oec moghen appelleren
vore eneghen rechtre sijd ghewes
want nieman boven hem en es
ay wat iammere sal daer sijn
om datsi hoers gods anschijn
nemmermeer en selen moghen
anescouwen met horen oghen
gheset vut allen verloeste
ende vut allen hope van troeste
daer hen anders niet volghen en sal
dan die bittre helsche wal
die duren sal sonder inden
want gods woert en mach niet winden
dan selen die duule wreet
daer thant sijn ghereet
ende iaghent al ter hellen
daer si ewelec selen quellen
duule ende menschen hebbic vernomen
ende nemmermeer daer vte comen
nv sal hem christus omme keren
die here es alre heren
ende toenen een lieflijc anschijn
hen die ter rechter siden sijn
hi sal spreken lieue vriende
want mi elc van v wel diende
doen ghi waert op ertrike
ende mi hilt waerlike
ouer vwen wareghen god
ende oec wel hilt mijn ghebod
ende die werke der ontfarmechede
an darme volwllet mede
soe comt met mi algader
in dat rike mijns vader
dat v bereet heeft gheweest dan
van dat ertrike ierst began
nv en mochtic niet ghelesen
wat vrouden dan daer sal wesen
daer die coninc dus vriendelike sal
sine vriende lieflec noeden al
tsire glorien met selker eren
daer si nemmermeer vut en keren
daer sal die coninc twaren
selue talre vorst varen
sijn moeder bi hem alsic versta
sine ingle ende sine heileghen na
ende alle sine vriende ghemeenlike
indie vreude van hemelrike
met glorien met sanghe hoech
nieman daertoe en doech
dat hi hier af iet vele sprake
want si es te hoghe die zake
nv sal alsoe wi lesen
die stede volwlt wesen
daer lucifer ende sine ghesellen
vut vielen inder hellen
dats die tiende coer alsic las
onse here onne ons das
dat wire alle comen tsamen
nv segt allegader amen
nv es dit werc gheindt
daer ghi viere boeke in vindt
dierste vander werelt beghinne
dander heeft dat middel inne
dat derde van sconen zeden
van hoefscheiden van wijsheden
dfierde der werelt inde
alsic bescreuen vinde
dese boec was volmaect al
doe dcarnatioen was int ghetal
dertien hondert ende xxx mede
al tantwerpen indie stede
recht opten sesten dach
die in doeghstmaent ghelach
edel here machtech ende hoghe
lottrijcs brabants lymborchs hertoghe
van valkenborch daertoe mere
van hoesdeine ende van breda here
wien god noch heeft ghegheuen
voerspoet in al sijn leuen
ende sal oec al vwen tijt
des ghi hem sculdech te dankene sijt
here desen boec ende dit werc
soe gheeft v ian v arme clerc
vwer heerleker ghewelt nu
ontfanclijc moet hi sijn v
doet hier af vore v lesen
alse ghi ledech soudt wesen
ghine vinter in ghene dinghe
en si algader leringhe
ons gheloefs ende daertoe mede
hoefscheit doeght ende wijshede
vore ende achter meerre ende minder
doedt oec lesen vore vwe kinder
alsi soe verre sijn ghedeghen
datsi lerens moghen pleghen
si selens emmer onthouden iet
want al datmer in siet
es al orboere int bedrijf
beide an siele ende ane lijf
god die gheue v lieue here
lanc lijf ghesonde ende ere
