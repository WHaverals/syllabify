gode te vresen van allen danc
dat is des wijsheits aneganc
soe wye sijn recht tot onrecht doet
die wert sijn eynde selden goet
so wye twee heren dienen sel
die behoevet veel gheluckes wel
soe wat een man mit eren haet
schaemt hi hem des dat is misdaet
soe wye mit rusten gaerne sy
die wese den heren selden by
ic name eens wisens mannes moet
voer eens rijckes doren goet
wye meynt dat hi die wijste sy
veeltijt woenre doren by
soe waer die wolf een harde waert
daer moeten die schapen sijn vertaert
die menighe wil bekennen mich
die selve en kan bekennen sich
kende hem selven een yghelijc man
hine spraeck gheen quaet van anderen dan
wy wenschen om des outmans daghen
wanneer dan comt ist ons een claghen
soe ganse doecht nye man en haet
hine moste nochtan kennen misdaet
hoe zeer een wijf behoedet si
nochtan is hoer begheerte vry
soe wye niet wel ghespreken en can
die swighe ende wese een wise man
soe wye gheluc ende eer wil haen
die en sel sijn goet niet laten vergaen
soe wye can houden ende gheven
te recht mach hi mit eren leven
soe wye schoenheit in sijn zeden can
ghedoen dat is een wise man
nijt ende onghestadighe ere
die crencken den wisen alte zere
van hem daer ic dbest of hoir ghewaghen
dies wapen woud ic gaerne draghen
des honichs soetheit wert verdriet
alsmens alte veel geniet
men moet wel horen lieghen
mar ghenen vrient selmen bedrieghen
der werlt craft en is niet meer
dan dat sy stryden om die eer
hat ende nijt inder herten
bringt den mensch in groter smerten
een vreckman niet en woude
goet ende hijt wech gheven soude
soe wye dat lachet ende grijnt
ontrouwe dat in hem schijnt
van naturen men dat mint
dat selve datmen mit arbeiden wint
op eerden en is gheen dinc soe goet
als datmen uut rechter minnen doet
tis niet te schelden dat yemant doet
maect hi sijn daet ten eynden goet
voert en gaet die ezel niet
als hi den anderen vallen ziet
wye des anders diefte heelt
en weet van beyden wye daer steelt
gheen man en mach sonder dat sijn
dats alder werlt wel aenschijn
des menschen onghestadicheit
is der zielen harde leyt
die vroem is men prijst hem wel
niemant hem selven prisen sel
nyemant en sel sijn volcke laen
sonder vroechde wil hi eere haen
het hoort menich loghenaer
dicwijl harde leyden maer
een man van veel dinghen ere haet
dat goeden wiven qualic staet
men siet nu leyder selden
trou mit trouwen ghelden
begraven schat verborghen min
daer of en haet nyemant ghewin
wyen ghenoeghet dat hi heeft
die is rijc oec hoet hem gheet
der wiser wercken salmen plien
der boser horen mer niet te gheschien
wye hem mit enen vrecken man
versellet hi verliester an
die quade en can nymmermeer verstaen
hoet mitten armen is ghedaen
die arme man mint sijns ghelijcken
alsoe ist ooc al mitten rijcken
dronckenscap is selden goet
wantsi valscht eens wisens moet
soe wye een cleyne quaetheit doet
hi stelt oec wel dat grote goet
hoe schone dattie mensche sy
hi is binnen vuyl daer by
die grote onghestadicheit doet
hi valschet menighen stadigen moet
die rijcke men alles goets toescrijft
daer die arme buten blijft
soe wye sijn tijt leyt sonder gheven
die sal int eynde mit schande leven
menich door spreect wise woort
mar onderscheyden en can hise niet een oert
ic sie menighen wisen man
die ghene wijsheit spreken en can
hoe groten schat die door ye vant
hi comt den wisen al ter hant
wye sijns selfs scande meert
hi blijfter selve by onteert
een yghelijc man hem miden moet
tret hi den distel inden voet
een man en mach gheen langhe tijt
ere hebben onbenijt
hoe sel des lasters worden raet
die sijn eer vol lasters haet
die boosheit doet hi wert vermaert
mar doechde setmen achterwaert
wat een nu priset inden man
daer kent hi sinen vlijt an
selden te misse sijn dinc sel gaen
diet al an gode wil laten staen
wy mochten zonden vele stelen
woud ons die duvel helpen helen
die valsche mensche altoes vermoet
dat die goede boesheit doet
soe wye wel sprect ende qualic doet
die en heeft niet dan een quaden moet
bernende min heeft menich man
die doch al doer verdervet an
die wille voer dat werc gaet
het sy goet of tsy misdaet
al ist dat vrient van vriende sy
nochtan sel trouwe daer wesen by
ic mercke dat een yghelijc man
hem selven veele goets gan
wye lief heeft die is selden vry
van sorghen des hi stedich sy
soe wye dat inden pecke roeret
onreynicheit dat hi daer of voeret
niemant en hevet wisen moet
dan die altoes goods wille doet
soe wye hem selven prijst alleyne
sijn ere is dan harde cleine
men mach die beste niet uutlesen
want nyemant en wil die snootste wesen
men prijst nader doot menich man
die in sijn leven nye eer ghewan
men sel spreken mit wisen sin
qualijck te spreken en brenct niet in
deser dommer werlts sin
en is der werlt gheen ghewin
die lose sijn den heren lief
die ere stelen si als een dief
mocht ic mijns selfs meester sijn
soe had ic van wille die wille mijn
menich prijst des anders zwaert
had hijt het waer hem onwaert
soe wye mi leret goeden sin
die is wiser dan ic bin
men sel goet ende arch verstaen
dat goede doen ende tarchste laen
soe wye dat mercket quaet ende goet
die wetet wel of hi misdoet
een man sal goeden wille haen
mach hi der wercken niet bestaen
schat begheerte ende domme min
verdervet menich wijsmans sin
armoede ziecheit ende spise cranc
die maect een corte stonde lanc
die gave is eenre gaven waert
diemen gheeft alsmense begaert
soe wye dat vraghet na staden minne
die vraghet luttel naden zinne
die menighe tot gode wijsheit haet
die hem ter eren niet en verstaet
wat schadet vroechde ende yoghet
gheen man is edel sonder doeghet
die zede den man qualijcken laet
die hi inder joeghet gheleert haet
die penninghe ende sulver hem onderdoet
die weken menighen harden moet
die menighe hevet wisen moet
die nochtan dommelijcke doet
wat si twaelf hebben ghestolen
en blivet nymmer jaer verholen
die grote toorn int herte breyt
die doet hem selven dicwijl leyt
wye minne volghet den volghet sy
ende wyese yaecht si jaech hem bi
die moede en mach gheen hoecheit haen
want hine machs mitten wercken niet bestaen
visschen voghelen ende vy
houden haer ewe bet dan wy
vrienden heb ic altijt vil
dan als ic my bedroeven wil
men mercket byden rade wel
hoemen die heren dienen sel
soe wye der werlt becopen wil
die volghet recht der apen spil
wye sel wesen den anderen goet
die hem selven altoes misdoet
huden lief is morghen leit
dats der werlt onghestadicheit
een man sel sijn ghetrouwe wijff
minnen boven sijns selfs lijff
dobbelspel ende wives lieve
maken menighen man tot dieve
nyemant en woude sinen moet
gheerne wisselen omme goet
soe wat man hem can bewaren
voir sonden die heeft wel ghevaren
soe wye can lieghen in elken hoff
die crijcht al omme der boser lof
vrolijc te wesen in armoede
dats grote rijcheit sonder goede
men wart mit goeden volke goet
quaet mit quaden die oevel doet
dat herte truert tot menigher stont
dat nochtan lachen moet die mont
die milde mi te loven staet
die gheeft dat hi selve niet en haet
soe wye mit trouwen wil leven
die sel sijn ere menighen gheven
wat doet die werlt van jaer tot jaer
si boset ende arghet des nemet waer
een cloec dief mit sorghen helet
want hi op sijn lijf stelet
soe wye sijns selfs sonden bedachte
des anders naem hi clene achte
der heren leer is worden crom
daerom soe worden die wise dom
soe wye dat hertsen leit sal draghen
die mach seer wel van node claghen
vriende ic gaerne hebben wil
mer gesellen nietste vil
soe wye des anders lieve leydet
van menigher vroechde hi hem scheidet
my wasset noch alle jaer
sonde naghel ende haer
