daventure vertellet twaren
doe die heren wech waren
ende die hof gesceden was
daer ic hier vore nu af las
quam ene joncfrouwe gereden daer
een wit hondekin liep haer naer
ende tirst dat si int hof quam
ende si den coninc artur vernam
sprac si na haer lans wise
dat u god lone van paradise
die geweldech es alre sake
her coninc doet horen mine sprake
hort nu mine aventure meest
in dit lant stoet een foreest
bi enen sconen gronen dale
dat suldi nu bekinnen wale
dit foreest es beloken al
tuscen twee berge in een dal
daer ombe gaen hoge mure
ic waent hem soude werden te sure
die met crachte in comen soude
sonder tenen inde vanden woude
daer een wiket staet herde clene
te dire stat ende el ne gene
machmen in dat foreest comen
eest alsict hebbe vernomen
ende beneden op ene rivire
staet menech boem goet ende dire
daert bi doet wesen soete
een hert met enen witten vote
es meester vanden watere al
ende vanden foreeste dat staet int dal
vort so bliken optie berge
die lyone groet alse dwerge
die den hert alle wachten
het doet daer quaet ieman vernachten
nacht ende dach sijn si gegar
mi ware leet ware ic gespar
jegen hen si sijn soe fel
dat wanic weten harde wel
her coninc gine hebt niet vernomen
op wat saken ic hier ben comen
diegene die mi hier heft gesant
si es coninginne in haer lant
ende van menegen riddere vrouwe
ic daert wel nemen op mine trouwe
dat si hevet in haer bedwanc
drie coninge al sonder wanc
die gereet tharen dienste sijn
si es scoenre dan dat sonnescijn
beide van hude ende van hare
oec en werd nieman geware
dorperheit an hare en twint
si es een utermaten scone kint
ende wel uten rike geboren
bi harre cronen heeft si gesworen
dat si nembermer neme man
en si die hare gebringen can
vanden hert den witten voet
hine es te winne niet so goet
so wie die den lyoen slaet
eer hi den hert oec gevaet
hi moet di jacht en stic herden
hi saelt hem te sure laten werden
die daer nu varen woude
siet hier dit hondekin datten soude
leiden optie rechte slage
int foreest daer die hert lage
ende in wandelinge es meest
keye sprac semmi di heilegeest
joncfrouwe geeft mi dat hondekin
ic sal ember die gene sijn
die varen sal alre eerst
proven tgeval in dat foreest
die joncfrouwe was blide ende vroe
ende liet gene hondekin alsoe
met keyen bliven in dat hof
met bliscepen nam si orlof
des ander dages vele vroe
eer die joncfrouwe daer quam alsoe
soe was keye te hove comen
want gi hebt wel hier vore vernomen
dat hi qualike te hove was
nu was hi versoent sijt seker das
want sijn mouwe die coninginne
haddem gemaect pays ende minne
jegen den coninc ende waleweine
dus es hi weder comen te pleine
ende heeft dat hondekin genomen
ende des ander dages comen
daer hi messe heeft gehort
daerna quam hi alsoe vort
dat hi hem wapende ende reet dane
ende thondekin liep vor hem vast ane
ende keye volhden vaste naer
die dach was scone ende claer
die vogle songen in dat wout
ende optie eerde menechfout
ende een lettel vore middach
keye doe ene rivire sach
die wide was ende bodemloes
daer hi over moeste altoes
oft hi gedoen conde niet bat
die hont en sochte geen gewat
ende vloech over alse een vogel
keye kerde ombe den togel
ende reet weder thusward
dat hondekijn swam onvervard
weder over dwater wijt
tuscen hen tween was een strijt
doe hi sach dat dede keer
doe werd keyen therte seer
welc sine onscout mochte sijn
doe pensdi dat hi thondekin
met sinen swaerde soude slaen
ende secgen dat hem ware ontgaen
al was keye een deel verbolgen
hine condet niet achtervolgen
als hi sijn ors nam metten sporen
liep dat hondekijn ember voren
dit soe herdi alden dach
onthier ende hi die borch sach
daer artur sijn hof hilt
doe liet hi in sinen scilt
sijn hoeft jamberlike hangen
her walewein quam daer gegangen
grotelike houdende sijn spot
keye sprac soe hulpe mi god
in was henen niet verre
doe quam mi an des benic erre
ene siecheit harde groet
doe moestic keren dor di noet
in dorste vorder varen niet
in wiste wat mi was gesciet
nu latic van keyen bliven
ende sal u van lancelote scriven
ons telt vort die aventure
dat lancelot ter selver ure
int hof was onlange comen
doe hi dese mare heeft vernomen
sprac hi al onverbolgen
bi mire trouwen ic wille volgen
desen hondekine sonder waen
sinen knape riep hi saen
ende dede sine wapine bringen daer naren
ende haeste hem als di wilde varen
bejagen prijs ende lof
ende ruemde arturs hof
hi was vro ende blide
nu waest in dien tide
dat coren bloide op dat velt
hi reet singende sinen telt
niet te sere no niet te sachte
sijn sin ende sine gedachte
wisten niet waer dat hi soude
maer waer dat hondekin woude
lopen dien volgede hi mede
dat horic secgen daer ter stede
hine hilt wech no strate daer
hi reet met groten gere naer
hine hilt en gene raste mede
onthier ende hi vernam die stede
daer hi quam op ene riviere
doe sach hi dat die hont sciere
int water spranc oppenbare
doe volgede lanceloet sonder sparen
ende gaf den orsse togels gnoech
genindelike hi in sloech
ende reet over dwater metter spoet
doe soe beette lanceloet
neder in dat grone gras
ende beide dat hi droge was
hi ende sijn ors oec beide
doe verleidi sijn gereide
ende sat op al onvervard
ende voer henen ten foreeste ward
die wech was langer dan min tale
des mogedi mi geloven wale
dus reet hi vort ende vernam
int foreest daer hi gereden quam
eer hi int wiket conde comen
hebbene die lione vernomen
met crachte hebben sine bestaen
genindelijc werdi hem saen
optie lione met sinen swerde
want hi haers sere begerde
seven lione waren daer doe
hord ic mach u secgen hoe
wildi die redene daer af horen
een riddere hadde geweest te voren
dire drie hadde geslegen doet
hi werde hem als dijs hadde noet
nochtan moesti tachterst sterven
ende sijns lives derven
in segt over waer niet vort
maer also alsict hebbe gehort
soe darict u vertellen wel
lanceloet die riddere snel
sloech mengen slach optie lione
die hem wreet waren ende cone
ende die hem niet en vermeden
onder hen quam hi daer gereden
sere slaende ende met nide
doe ontfinc hi in wederside
drie wonden groet ende wijt
doe werd hem in nerst die strijt
doe ginc hi hem met cracht weren
hi sach wel hine const ontberen
langer niet te sire eren
hi was die niet conste keren
no vlien daer hijs hadde noet
mettien sloech hire drie doet
die andere waren hem wreet
ende daden hem line ende leet
ende leverden hem wiges gnoech
onthier ende hise alle versloech
doe si doet inden sande lagen
began hi sine wonden clagen
doch dancti gode sere das
dat hi levende bleven was
ende reet daerna int foreest
sijn ongemac was hem meest
hi horde vanden vogle di lude
den roeke vanden soeten crude
dies daer vele was int wout
maketde sine herte bout
hi reet weder ende vort
menege stemme heft hi gehort
van voglen die hem wel bequamen
ende sijns leets en deel benamen
hier ende ginder nam hi goem
ende onder enen groffels boem
hi den hert doe licgen sach
nu hort wies lanceloet doe plach
hi nam dat ors metten sporen
die hert saget ende liep voren
ende lanceloet volgede hem naer
al was hi moede ende swaer
dat hondekijn liet nagaen
eer hijt wiste hattene gevaen
ende doent den hert hadde gevelt
reet hi harder dan den telt
ende beette neder op dat gras
des wits voets hi girech was
ende snetene af met sinen swerde
doe viel hi neder an die eerde
hine conste doe gestaen niet
mettien hi enen riddere siet
comen op een ors groet
doe so bat heme lanceloet
dat hi tote hem daer quame
ende hi den witten voet name
ende hi hem gelove daer op trouwe
dat hine vore der joncfrouwen
ende hi hare oec secgen soude
dat hi lage inden woude
gewont wonderlike onsochte
hi soude comen so hi irst mochte
ende si nembermer man ne name
vor dat hi tote hare quame
segt hare dat si wel doe
altoes beide spade ende vroe
ic heb mi gepient so sere
om die doget om die ere
die ic van hare hebbe gehort
mettien stac hi die hant vort
ende gaf den riddere den voet
hem hadde geweest alse goet
haddine hem gegeven niet
dinc die sal sijn ende met gesciet
die moet ember ten inde comen
alsi den voet heeft genomen
nam hi sijn swaerd ende lancelote sloech
dat hijt qualike verdroech
hi dede ene dorperlike daet
hads gemogen wesen raet
ende bejagede lettel ere
hi vantene gewont ende wonden mere
ende loende hem met quade goet
alsmen heden dages doet
ende heft gedaen menechwarf
god die nie en verstarf
mote alle die bose scrinken
so dat si hen moten bedinken
ende alle haer quaetheit laten
ende werken bi rechter maten
die riddere die fel was harde sere
doe hi gewont hadde den here
soe dat hem dochte dat hi daerbi
sterven soude doe voer hi
aldaer doe woende die coninginne
hi was van herten ende van sinne
utermaten ende sere vroe
dat hem comen was alsoe
hi waende doe wel here wesen
maer eer die rime werd gelesen
soe sal hi ondervinden wel
oft hem iet beteren sal sijn spel
wat hulpet dat ict lanc makede
alse die riddere der borch nakede
ende hi daer vore gereden quam
een garsoen sijn ors nam
ende leidet daermens wale plach
hoe blide hi was doe hi dit sach
selve ginc hi in die zale
daer hi was ontfangen wale
van ridderen ende van joncfrouwen
diemen daer menege mochte scouwen
selve die joncfrouwe quam vort gegaen
dine wel daer wilde ontfaen
om dat hi hare vremde was
in enen boegaerd op dat gras
ginc si doe entie riddere mede
nu hort wat hi doe dede
joncfrouwe seithi gi hebt gesworen
vor hen allen die tuwen rike horen
dat gi nembermer nemet man
en si die u gebringen can
vanden herte den witten voet
nu sietene hier ende doet
al uwen wille nu daer bi
ic wanne quite ende vri
met minen swerde optie lyone
die mi fel waren ende cone
te rechte hebbic u gewonnen
alle die gene dies mi veronnen
moten hebben quade aventure
so sere es hi mi worden te sure
doen dit die joncfrouwe verstoet
si nam orlof ende opstoet
ende seide si wils hebben raet
mettien si in die camere gaet
ellindech wijf wats mi gesciet
nu ne an mi god der eren niet
wat eest dat men mi doet verstaen
wat hebbic arm wijf mesdaen
jegen gode onsen here
si weende utermatene sere
ende clagede doe haer ongeval
here es dit mine bede al
die ic oit bat spade ende vroe
dat mi got sinde toe
daer ic vrolijc met leitde minen tijt
ic wane in die werelt wijt
en es nu so leeliken niet
wats mi arme nu gesciet
hine scient van gere groter daet
hi es so leelijc ende oec quaet
het doet mi ongeval en trouwen
mettien vernament die joncfrouwen
ende quamen tot hare gegaen
doe sise wenende sagen saen
si spraken doe alle an hare
wat si hadde en wat har ware
si seide gi selet weten wel
sagedi nu genen riddere fel
dien ic soe wel dede ontfaen
mi donct het es alsoe vergaen
hi heeft hier bracht den witten voet
ic bidde u dat gi wel doet
ende mi gevet goeden raet
gi moget wel sien hoet mi staet
ene joncfrouwe die stont bi hare
si seide joncfrouwen nu nemet ware
onse raet en can gehelpen niet
het ware goet datmen siet
ende men sinde om uwe man
ende dat si u geraden dan
dat donct mi alre best gedaen
die joncfrouwe seide doe saen
ic wille sinden dan alte hant
om al mine ridders in min lant
dat si comen haestelike
alle die horen te minen rike
daer ware sere hars te doene
daer quam doe menech ridder coene
ende oec menech jongelinc
eer die sonne onderginc
ende des ander dages vele vroe
ic horde secgen dat quamen doe
lx hondert niet min een
die van hare hilden leen
daer quamen oec drie coninge gecroende
eer di sonne den dach verscoende
ende met hen so menech man
dat icse niet genomen ne can
si beetten ende gingen in die zale
die joncfrouwe ontfincse wale
doe deetse die coninginne saen
int vrijthof te gadere gaen
met hen die gene die si wouden
ende die si waende dat haer souden
geraden dbeste dat si consten
ende die haer alles goeds onsten
ende die si oec getroude wel
deet sire gaen ende nieman el
met hen ginc si inden boegaert
die coninge spraken te harrewaerd
wat si gebode ende wat si woude
si seide dat sijt hen secgen soude
hier es comen nu tote mi
een riddere in weet wie hi si
ende heeft hier bracht den witten voet
het heefter menech riddere goet
sijn lijf daer ombe verloren
hi heeft mi geleit te voren
dat hine met stride gewonnen heft
eest waer dat hi mi segt
sone gewinnic nembermere
noch bliscap noch oec ere
hi es soe leelijc ende oec quaet
hier op willic hebben raet
al ware hi te manne gename
godweet het ware onbetame
dat hi u alre here soude sijn
doe antwerde haer daer een coninc fijn
joncfrouwe u tale hebwi vernomen
men doe ons hare den ridder comen
ende alse wi horen sine tale
soe selewi u geraden wale
doe riepmen den riddere ende hi quam
ende done die joncfrouwe vernam
begonste si te weenne sere
ende seide willecome here
hi antwerde hare doe met sinne
ay hoe serech stont di coninginne
dat sine daer nie gesach
dat was haerre herten en swaer slach
daer stont een coninc die wel onste
sire vrouwen ende hi begonste
den riddere saen te vragene doe
op wat saken ende hoe
hi te hove ware comen
alst die riddere hevet vernomen
hi seide here in onse lant
es menegen riddere wel becant
ende daer loept oec die niemare
dat dese joncfrouwe alsulc ware
dat si niet huwen ne mochte
en ware an dien di haer brochte
vanden hert den witten voet
mijn vader es een ridder goet
ende hiet mi dat ic varen soude
den hert jagen inden woude
des benic nu te hovede comen
den hert hebbic sinen ganc benomen
ende hebbe hier sinen voet brocht
dien menech riddere heft becocht
trecht daer af willic daer bi
want hi te sure es worden mi
doe die coninc dit verstoet
pensde hi in sinen moet
dat wel waer mochte wesen
hi seide joncfrouwe hort na desen
onse raet ende onse macht
dats datmen verste xiiij nacht
in canre niet beters toe gesien
hier binnen so mach vele gescien
den riddere doe evele behagede
datmen den verst so lange dagede
hi wiste wel dat hem quaet ware
ende was daeromme te meer in vare
die verste die moeste sijn alsoe
dies was die joncfrouwe blide ende vroe
sine liet geen hof scieden niet
dat si wilde ende dat si hiet
dat was scire daer gedaen
nu latic dese tale hier staen
ende late dese heren dus daer bliven
ende sal van waleweine scriven
daventure doet ons cont
dat walewein ter selver stont
sere dochte dat lanceloet
ware nu in groter noet
om dat hi daer af niet vernam
noch en gene boetscap quam
hi was te kardole binnen
met arturs wive der coninginnen
ende die coninc hine was daer niet
mettien hi enen knape siet
tote hem riep hine doe saen
hi hietene om sijn ors gaen
dit was eens mergens vroe
men brachte hem sijn ors doe
hi sat doe op onvervaert
maer hine wiste waerwart
dat was dat hi varen soude
maer alset selve god woude
reet hi onthier ende hi vernam
dat hi vorden foreeste quam
daer sach hi licgen anden sande
beide die voete ende die hande
vanden ridders dire bleven doet
doe waendi dat ware lanceloet
hi viel neder doe opt gras
van rouwen die hi hadde das
hi dreef dat alre meeste seer
dat man sal maken nembermeer
noch nie maketde daer te voren
omdat hi waende hebben verloren
lancelote den riddere snel
sident vergout hijt wel
doen sat hi weder op sijn paert
ende reet ten foreestewaerd
om daer te siene hoet daer stoet
doe sach hi sinen geselle goet
nederliggen daer int gras
here god hoe blide hi doe was
hi beette ende weende sere
ende seide lanceloet geselle here
segt wie hevet u dit gedaen
alse lanceloet dit hevet verstaen
soe segt mi wie sidi dan
walewein antwerde hem daer an
here walewein es min name
dien herde leet es uwe mesquame
doen her lanceloet dat hoerde
nu hort wat hi doe antworde
walewein live geselle goet
ic hadde gewonnen den witten voet
optie felle lione met crachte
die mi gewont hebben onsachte
alse gi hier nu scouwen moget
doe quam hier en ridder sonder doget
dies ic wel doe werd geware
ic bat hem dat hi quame hare
hi deet doe ende quam te mi
ic seide doe edel riddere vri
ic bidde u dat gi wel doet
ende voret desen witten voet
aldaer die joncfrouwe nu si
doe hine hadde sloech hi mi
ende stac mede in minen lichame
met sinen swaerde te mire mesquame
ende doe walewein horde die sake
nam hine met groten ongemake
ende setten vor hem op sijn gereide
uten woude voren si beide
doe hadde walewein verhort
secgen dat daer ene port
over enen groten berch stoet
daer een ersatere woende vroet
doe voerdi lancelote aldare
ende bat hem dat hijs name ware
ende hine genase haestelike
dadijt hi souden maken rike
ende walewein wiesde den ersatere mere
ene const die daertoe halp wel sere
ende hi sciet doe van lancelote
ende voer met haesten herde grote
daer die brullocht wesen soude
lettel wiste ieman wat hi woude
doen hi daer inder borch quam
lettelgoet ieman ware nam
wie hi was oft wat hi wilde
daer was so menech ridder milde
maer eer dat quam die avont
soe waest menegen riddere cont
ende het was op dien dach comen
dattie riddere soude hebben genomen
tenen wive die joncfrouwe
dies was int hof doe groten rouwe
van allen den genen die daer waren
dat so verre was gevaren
daer was een caplaen gereet
die joncfrouwe quam al wast haer leet
om den riddere belof te doene
mettien quam der walewein die coene
ende vrachde daer doe oppenbare
wat manne dattie gene ware
die de joncfrouwe hebben soude
die ridders vrachden wat hi woude
wat ic wille  doe sprac di quade
ic hebse gewonnen met rechter dade
wonstuse jaic seit hi en trouwen
du liges dat sal di noch berouwen
dune ontfars mi in die helle
ic sal wreken minen geselle
die di op trouwe ende op goet
gaf te vorne den witten voet
ende du daets dijns selfs onnere
want min geselle was gewont sere
ende du wondetsene meer daertoe
dies biedic hier den hanscoe
eest dattune daers ontfaen
doe antwerde die riddere saen
du liges vulike alse een quaet
in wiste noit van sulker daet
alse gi mi hier tiet an
alse gijs berouwenesse hebt dan
dan saelt wesen alte spade
mettien so werd di camp gestade
echt soe sprac die riddere doe
te waleweine ic segt u hoe
in weet wat gi hebt vernomen
maer gi sijt an ene sotheit comen
dat gi mi beroept secgic u
van selker dinc alse gi sprect nu
soe hoe sore mede es gesciet
ic ne waers hier sculdech niet
redene te houdene jegen u
het es so verre comen nu
dattie camp wesen moet
ic weet mi selve nu so goet
ende van deser dinc so claer
ic ontsie u niet een haer
walewein die sprac sine doget
riddere ontsiet mi oft gi moget
dat wetic wel dat gi mi niet
van enen cleinen hare ontsiet
maer god weet ic ontsie u min
in weet oft doet min domme sin
hebdi doget gi sultse vinden
ic soude mi node onderwinden
so hoger dinc ic segt u twi
en es om geen spel dat donct mi
hets om dlijf ende om di ere
in hadde hier nembermere
u met so hoger dine beseit
in hadde wel die waerheit
geweten ende oec bi welker sake
dus bleef daer harre tweer sprake
des was die joncfrouwe harde vroe
ende alle die daer waren doe
ende mede die haer waren hout
ende walewein die riddere stout
dede hem wapenen daer te hant
sine coisen hi doe bant
sinen halsberch scuddi ane
die hem wel sat na minen wane
den wapenroc hire boven doet
men brachte hem den helm goet
die wel jegen slage mochte
so wat so menne gerochte
jegen steke ende jegen slagen
hine wilde des camps niet verdagen
want doe hi al gewapent was
dedi bringen in dat gras
sijn ors dat scone was ende groet
hi seinde hem daer te deser noet
wat hulpt dat icker vele af seide
wel geatsemert warense beide
daertoe waren si beide goet
si daden een rikelijc gemoet
ende si hen daer soe onderstaken
dat harre beider scachte braken
si vingen doe beide ten swerde
want elkerlijc anderen geerde
met nide si di swaerde verdrogen
ende grote slage daer met slogen
manlijc op anderen mengen slach
dat hem wonderde wie dat sach
si vochten dus lange ende sere
die joncfrouwe sprac god onse here
moete waleweine nu gestarken
men mochte daer sien di sparken
die ut haren helmen spranc
si maecten daer groet geclanc
daer ne was en geen verdrach
si slogen menegen swaren slach
wat hulpet dat ict lanc maecte
walewein sloech doe ende geraecte
den riddere dat hi hem clovede
den helm ende al metten hovede
dat hem tswaerd dorewoet
ten scouderen eert wederstoet
daer was een gecrijs groet
hi viel neder ende was doet
men bantene an eens perts start
men sleiptene hi waes wel waerd
men sleiptene vord ende weder
te berge op te dale neder
aldus moten si alle bederven
die hen loesheiden bewerven
ic daert wel nemen op min trowe
dat nu blide was die joncfrouwe
ende alle die met hare waren
walewein seide doe ic wille varen
besien wat sijn geselle dade
die joncfrouwe seide het is te spade
ne ware ward u bequame
ic wiste nu gerne sinen name
doe sprac weder die riddere snel
joncfrouwe men magen nomen wel
hi es die beste riddere die leeft
ende die werelt binnen heft
ende die scoenste oec daer mede
die joncfrouwe sprac al mine bede
ne hebbic dan niet verloren
die ic hebbe gebeden hier voren
joncfrouwe hi hetet lanceloet
in sach noit sinen genoet
van te doene grote daet
ic wiste gerne hoet met hem staet
die joncfrouwe antwerde hem des
ic secgu riddere wat nu es
gi sult doen uwes selfs ere
ende met mi bliven tramere
ende margen alse di sonne opgaet
oft u so int herte staet
so vaert daer u geselle si
doen sprac die riddere vri
joncfrouwe ic sal doen u gebot
here seit si dat lone u got
doe was walewein hovescelike
ontfaen van menegen ridder rike
al die gene di waren dare
namen sijns do grote ware
alset opten etentijt quam
die joncfrouwe waleweine metter hant nam
ende dedene sitten neven hare
si nam sijns daer gode ware
ende die daer dienden in di zale
plagen sijns daer harde wale
doe dat eten was gedaen
ende die riddere opgestaen
maecten si bliscap ende spel
want hen allen voget wel
nu hort wat die joncfrouwe doet
walewein seitsi riddere goet
ic weet wel gine wilt letten niet
alse gi uwen geselle siet
quedten mi des biddic u
ic bevele u te gode nu
in weet wanneer ic u mer sie
ic biddu dat u goet gescie
dat gi met uwen geselle weset
onthier ende hi wel geneset
ende gi met hem comet hier
doe sprac walewein die ridder fier
joncfrouwe dat salic doen al
geeft mi god geluc ende geval
doen dese tale was gedaen
ginc si in hare camere saen
ende doen gingen die knapen
waleweine saen een bedde maken
dat rikelijc was ende scone
al hadde hi gedragen crone
tote akers inden selven dage
so mochte hire wel sonder sage
op hebben gelegen harde wel
een knape starc ende snel
brachte enen cuelc sidijn
ende orcussen purperijn
een ander brachte daer gedregen
twe slapelakene niedwegen
wit gevouden ende cleene
daer noit man oec ne geene
so goet met ogen ne sach
alse daer walewein doe op lach
doe si op dat bedde waren gespreet
brachte ene joncfrouwe daer gereet
een covertuer bespringet met goude
die hi over hem hebben soude
die al die werelt ware dorgaen
hine hadde negene so gedaen
vonden bedi si was so goet
tgesticte datter ane stoet
ne coste niet so lichtelike
men priset vor een conincrike
doe dat bedde was gereet
een knape om waleweine geet
dine slapen dede comen
doe hi dat bedde hadde vernomen
soe rikelike ende soe goet
doe seide hi in sinen moet
dat hi noit daer ne quam
daer hi so goet enech vernam
hi dede na dat hem was bewant
ende ginc slapen altehant
ende des margens herde vroe
stont hi op ende nam orlof doe
ende sat met haesten op sijn paert
ende voer te sinen geselle waerd
doe hi quam daer hine liet
en was hi wel genesen niet
al waest hem te doene swaer
hi moeste na hem beiden daer
onthier ende dat hem dochte
dat hi wapine dragen mochte
oft noet ware ende te doene
doe dede walewein die coene
jegen den ersatere alsoe
dat hijs blide was ende vroe
ende hietse beide ter selver stont
varen ende keren gesont
si saten op so dat si vernamen
dat si beide ter borch quamen
men werd hens geware saen
die joncfrouwe quam jegen hen gegaen
ende hietse wellecome wesen
vrient seit si sidi genesen
jaic joncfrouwe sonder wanc
des moet god hebben danc
walewein sprac joncfrouwe goet
wat donct u best watmen doet
mijn geselle es comen nu
die hier gewonnen hevet u
dat hem worden es te sure
maer hine wilt op dese ure
niet gehuwen dat si u cont
hi willet u versten toter stont
dat hi weder comet hier
met sinen magen alse ridder fier
maer hi wilt dat gi dus blieft
ende dat gijs geen ongedout en drieft
al eest dat hi u dus laet
die joncfrouwe die haer wel gemaect
antwerde here lude ende stille
benic gereet te sinen wille
ic sal beiden hoe dat oec si
alse lange alse sijn wile si
ende oec salic na sinen rade
werken beide vroech ende spade
dit behagede lancelote wel
want hi in nereste no in spel
noch oec om lief no om leet
noch om gene dinc di hem overgeet
noch om al die werelt oec mede
en haddise niet genomen ter stede
ende omder coninginnen wille
die hi minde lude ende stille
dit was hem die meeste sake
men dede die heren wel te gemake
daer was bliscap ende spel groet
die coninginne ende oec lanceloet
saten te gadere ende spraken daer
hi bequam hare wel vorwaer
si wilde hebbic vernomen
dattie brullocht ware volcomen
maer si scaemde hare dat secgic u
dat sine eyschen soude nu
dus bleven si twe dage daer
ende des derdes dages daernaer
namen si orlof beide te samen
ende reden so verre dat si quamen
te arturs hove te karmeloet
daer doen bliscap was wel groet
omdat si beide comen waren
si telden hoe si hadden gevaren
den coninc ende der coninginnen
des waren si blide in haren sinne
dat hen dus was vergaen
nu latic hier af die tale staen
ende sal u vertellen alsict vernam
hoe torec irst ter werelt quam
ende hoe hi daerna quam te hove
ende werd een riddere van grote love
