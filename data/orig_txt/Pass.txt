o mensch o edel creatuer
die bist ghemaect na gods figuer
sich an hoe heeft di god ghemint
want hi sijn eengheboren kint
woud liever voer di laten sterven
dan di van sinen rijc onterven
dunc di dan niet wel reedelic wesen
dattu hem dancber sijs van desen
mer wilstu doen na minen raet
ic sel di segghen waert op staet
dit is dat gode best behaecht
dat men sijn pijn int herten draecht
end pijnt altoes daer na te wercken
dar mach men rechte min an mercken
hier om so wil ic hier beduden
sijn passi om den simpel luden
als si int ewangeli staet
des mi die heer wat leven laet
som dinghen wil ic overslaen
want si sijn pijn niet an en gaen
om cortheit doe ic dat alleen
dat men nu priset int ghemeen
al isset eens in rijm ghemaect
ten is nochtan so niet gheraect
dat ic daer mede bin te vreden
ic sel iu scriven bi wat reden
het dunct mi wesen veel te lanc
dat ic bewijs in deerst inganc
doe god in symons huse was
end hi sijn jonghers preect end las
dit leste vers is slechts gheset
om dattet rimen sel te bet
voer die manier wil ic mi hoeden
in dit ghedicht na mijn vermoeden
oec meed so stater vele in
dat loghen is na minen sin
doe quam maria magdaleen
so sondich wijf en was nye gheen
god wouds vroe morghens ditser een
want jezabel die vule queen
ghinc haer in boesheit verre boven
die bibel leest wildijs niet loven
int ewangelie staet ghescreven
si was een sondich wijf van leven
end niet dat si die meeste was
als ic int ander boeke las
woud ic van herodyas spreken
veel grover waren haer gebreken
dat is sint jan baptist want meerre man quam nye van wive
dan dien si brochte van den live
al wil ic opte rijm wat achten
ic sel mi voer die loghen wachten
het waer te lang dat wi bezaghen
al die mi in dat boec mishaghen
alleen so set ic hier die zaec
waerom dat ic dit boexken maec
dat is dat het sal hulplic sijn
die gheen die niet verstaen latijn
end oec dystorie niet en wisten
na inhout der ewangelisten
dien wil ic hier materi scencken
dat si wat hebben op te deyncken
voert meer begheer ic mochtet wesen
dat oec die niet en konnen lesen
hem selven hier mit vlijt toe keerden
end dat si dit van buten leerden
op dat si stadelic int hert
hier bi ghedachten jhesus smert
waert dat men song een ydel liet
die som en souden rusten niet
eer sijt te mael van buten leerden
twaer beter veel dat si studeerden
die passi ende daer op ghisten
dat si se doch van buten wisten
end pijnden die int hert te dreghen
daer alle vrucht is in gheleghen
som menschen sijn die rimen laken
end segghen dat si niet en raken
te recht den synne cort end fijn
dien bid ic dat si doch tlatijn
mit desen rime overlegghen
end sceel si veel dat sijt dan segghen
nu bid ic dy o zuete heer
verleen mi nu dat ic begheer
end laet mi scriven hier dijn zeer
na tewangelie min no meer
dijn gracie wil mi neder zenden
dat ict tot dijnre eer moet enden
matheus op een tijt sciedet hier te voren
dat jhesus seyd tot sijn vercoren
nae twee daech sellet sijn die dach
dat ment paeschlam te eten plach
dan sullen mi die joden vaen
end thant daer nae ant cruce slaen
doe was vergaert die raet der joden
om dat sie jhesum wouden doden
hoer raet was dat sijt ymmer huden
dat gheen gherucht quaem voer den luden
daer nae quam judas tot dien hoep
sijn meester veyld hi hem te coep
end vraechd wat men hem gheven soud
of hine hem verraden woud
daer wort vercoft die zuete heer
om dertich penning min noch meer
des donredaechs tot jhesum spraken
sijn jonghers waer si souden maken
een avontmael als was gheset
vant paeschlam in der ouder wet
marcus jhesus antwoerd hoer meester goet
u sal thant comen te ghemoet
tjherusalem al in die stat
een man die draecht een watervat
volcht hem waer dat hi ynne gaet
end segt het is des meesters raet
dat ghi hem toe bereyd een zael
daer hi mach doen sijn avontmael
des avonts ghinc daer jhesus in
alst was bereit mit sijn ghesin
doe si daer aten tavontmael
stont jhesus op end nam een dwael
hy leyd wat of van sine cleder
end gord hem mit die dwale weder
hy goet wat water in een becken
om dat hi woud ofdwaen die vlecken
al knyelende van hore voet
o mensch sich an wat god nu doet
want hi hier op sijn knyen leit
die coninc is in ewicheit
mer doe hi petrum woude dwaen
wort petrus zeer te mael begaen
o heer seit hi waschdi mijn voet
en derfs niet henghen dat ghi doet
jesus seyd du en wetes niet
op dees tijt wat dit werc bediet
mer namels selt di doncken beter
hier op antwoerde sinte peter
mijn voet en selste wasken nijt
noch nu noch oec in gheenre tijt
doe seyd jhesus ic moet di dwaen
selstu mit mi dijn deel ontfaen
doe seyd hi niet alleen mijn voet
mer hand end hoeft dunctet di goet
als dit te male was ghedaen
toech jhesus weer sijn cleder aen
hi at noch na dat hi hem cliede
end seyd hem wat dit werc bediede
matheus doe si dus aten nam hi broot
in sine hand tis wonder groot
end benedidet mitte ganc
sijn vader sprac hi lof end danc
dit is seit hi mijn waer lichaem
eet hier al of in minen naem
lucas alleens deed hi na dees maeltijt
doe hi die wijn had benedijt
sprac hi oec lof end danct sijn vader
drinct hier of seyt hi alle gader
dit is die kelc mit minen bloet
hoe dicke ghi dit selve doet
mijn huechnis suldi dan begaen
mijn passi warter bi verstaen
matheus oec meed te wile dat si aten
seyd jhesus allen die daer zaten
daers een van u dat weet ic wel
die mi te nacht verraden sel
als jhesus sproken had dit woert
doe grees hem allen voer die moert
end vraechden elc bi sonderling
of hem die boesheit overghing
oec vraechde judas of hijt waer
jhesus antwoerd du segstet daer
johannes alleen doe bat sint peter sinte jan
dat hi doch vraechde om den man
johannes neychd hem tonsen heer
end vraechd hem stillic wie dat weer
doe seyd hem jhesus mitte ghang
die ist dien ic wat broets nu lang
end als was inghedoept dat broot
doe gaf hijt judas scarioot
als hi dat stuxken had ghegheten
doe wort hi rechtevoert beseten
in welker tijt hem jhesus seyde
dat du wils doen dat doch ghereyde
dat woert verstont judas allien
anders en wistet hoerre ghien
doe ghinc hi uut al wasset nacht
om te volbrenghen sijn ghedacht
een lanc sermoen deed jhesus daer
dat mi te veel te scriven waer
marcus doe ghinghen si dat suldi weten
al totten berch van oliveten
end jhesus seyde hem mittien
ghi sult te nacht al van mi vlien
tis so ghescreven tmoet ghescien
symon en loofdes een noch ghien
hy seide heer ic weet dat wel
dat ic niet van di vlien en sel
doe seyd hem jhesus sonder waen
eer twewarf craeyt te nacht die haen
so selste mi driewarf verzaken
hoe soud ic seit hi daer an raken
den doot die wil ic mitti doghen
al waert oec dat si alle vloeghen
die ander oec algader seyden
sen souden nemmer van hem sceyden
matheus doe quaemsi tot getsemani
die berch voerscreven was daer bi
sit hier seit jhesus ic wil gaen
thent mijn ghebede is ghedaen
drie van sijn jonghers sprac hy an
dats peter jacob end sint jan
hy seyd mijn ziel is droevich zeer
al totter doot dien ic begheer
een weynich ghinc hi van hem drien
end neder viel op sine knyen
ya stolpeling in sijn aenschijn
och vader seit hi machet sijn
so nym van mi dees grote pijn
dijn wil gescie end niet die mijn
tot sijn discipels ghinc hi thant
al slapende dat hi se vant
o symon seit hi wat bediet
moechstu mit mi wat waken niet
nu bidt algader ende waect
dat gheen becoring u en naect
do ghinc hi anderwerve weder
end viel noch opter eerden neder
hi bat als hi te voren deed
tot sine jonghers ghinc hi meed
lucas alleen als hi driewarf dus had ghedaen
wort hi mit vresen so bevaen
dat van hem ran veel bloedich zweet
dat opter eerden neder gleet
end ziet daer quam die enghel scoen
om hem te troesten van den throen
glose een weynich wil ic hier nu toeven
om horen wil die gloes behoeven
het is hier voertijts dic ghesciet
dat veel luud hadden groet verdriet
mer nie en las ic druc so groet
dat zwete mochte maken roet
nu moech wijt sien bi dese reden
dat god heeft alremeest gheleden
ey wopen over onse zonden
dat si ghenesen niet en conden
die heer en soudet so becopen
dat hi most zweten bloedich dropen
marcus als dit te male was ghedaen
sprac jhesus weer sijn jonghers aen
end seyd staet op laet ons nu gaen
hier coemsi die mi willen vaen
doe quam daer judas mitter scaren
die uutghesent vant heerscap waren
mit zwaerden stocken ende pyeken
judas die seyde hem een tyeken
dien ic sel cussen dats die man
en twivelt niet mer tasten an
johannes alleen doe ghinc jhesus den scaer te moet
end vraechd wie isset dien ghi zoect
si seiden jhesum nazareen
jhesus seyd hem ic bin die gheen
doe word si alle zeer vervaert
end traden staphants achterwaert
in onmacht viel si alle neder
wien zoecti vraechd hem jhesus weder
jhesus van nazareth seyd si noch
jhesus antwoerd thant seyd ict doch
te vangen mi is dat iu zaec
so laet mijn ionghers mit ghemaec
om dat hi had gheseyt te voren
hy soud behouden sijn vercoren
al gader dan judas allien
tis so ghesciet dat moech wi sien
matheus doe quam judas die vule hont
end custe jhesum an sijn mont
hy seyd meester ic gruet di zeer
wat wilstu vrient seyd jhesus weer
do tasten hem die joden aen
lucas alleen end namen wredelic ghevaen
die jonghers riepen tonsen heren
wil wijt niet mitten zwaerden keren
doe toech symon sijn zwaert ghereet
omnes end in den hoep van boven smeet
so dat hi malcus oer of sloech
doe seyde jhesus tis ghenoech
dijn zwaert stec weder in sijn sceed
slaestu yet meer du does mi leed
want wie dat mitten zwaerde vecht
vant zwaert sel hi vergaen te recht
weetstu niet baed ic minen vaer
hy sende mi wel twalof scaer
der enghelen woud icket henghen
hoe soud ic dan die scrift volbrenghen
doe nam jhesus dat selve oer
end settet an alst stont te voer
in deser tijt seyd hi den scaer
recht of ic waer een moerdenaer
soe coemdi hier om mi te vaen
ic plach doch in der kerc te gaen
end daer te preken mijn sermoen
doen wasser nyemant aldus coen
mer tis daerom aldus ghesciet
dat die scriftuer en loghe niet
doe liepen al sijn jonghers heen
end lieten jhesum daer alleen
dien die vermaledide honden
mit banden onghenadelic bonden
end leyden eerst tot annas an
johannes alleen hem volchden peter end sint jan
die biscop kend sint janne wael
daer om ghinc hi oec in die zael
mer peter bleef daer staende buten
die deerne die de doer soud sluten
aldaer vercaldet jannes meed
so dat si petrum binnen leed
doe dese deerne petrum sach
beteech si hem dat hi oec plach
van jhesus jonghers een te wesen
doe looch hi eens van groten vresen
annas die vraechde onsen here
om sijn discipels end sijn lere
jhesus seyd hem ic plach te doen
int openbaer al mijn sermoen
ja dicwijl in der synagoghen
daer al die joden comen moghen
wat wilste mi al hier na vraghen
vracht hem die daer te comen plaghen
end hebben mijn sermoen ghehoert
bidt hem dat sijt di seggen voert
een quaet knecht stont daer mittie ghang
die jhesum sloech an sine wang
end sprac hem spiteliken toe
hoe antwoerstu den biscop soe
jhesus seyd hem hebbic misseit
bewijs mi dat mit goet besceit
mer isset dat ic seyde wel
waer om soe slaeste mi so fel
doe leyd hi hem tot cayphas
die doe die hoechste biscop was
bi tvier was pieter mitten ander
doe spraken si daer tot malcander
van jhesus ionghers is dit een
doe looch hi noch end seyde neen
daer na seyd een van malchus maghen
dien peter toer had of gheslaghen
tis waer datstu sijn jongher bist
ic sach di mit hem in den twist
van desen avont dats niet lanc
do vel hi derdwarf van den planc
marcus end seyd ic nemet op mijn eet
dat ic niet van den man en weet
vermaledijt so moet ic wesen
ist zaec dat ic bekenne desen
doe craeyede anderwarf die haen
lucas end jhesus sach sint peter aen
thant ghinc hi uut end weende zeer
om dat hy had verzaect sijn heer
matheus doe sochten valsche tuuch die joden
waer meed si jhesum mochten doden
mer ghene zaec si vinden conden
van hem die vri was van den sonden
twee tughen brochten daer na voert
van desen man heb wi ghehoert
ic sal den tempel gods vernielen
end die na drie daech weder hielen
welc tuuch was valsch end onbequaem
want jhesus seyd van sijn lichaem
dat hijt na drie daech soud verwecken
dat woud si totten tempel trecken
die biscop vraechde hem alleen
wat antwoerstu tot dese reen
die hier die joden bringhen voert
jhesus en gaf hem gheen antwoert
doe seyd hi bi den hoghen god
bezweer ic di doch mijn ghebod
end seg mi claerlic oftu bist
die waer gods zone jhesus crist
jhesus antwoerd mit zafticheit
du hebstet selve thant gheseit
ghi sult mi sien na desen tyden
bi gode an sijn rechter side
end neder comen in die wolken
om daer te rechten alle volken
doe sneet die bisscop sine kleren
end riep nu hoerten blasphemeren
wat wildi ander tuuch begheren
uut sine woerden moechdijt leren
sy riepen al zeer onverduldich
den doot is hi mit rechte schuldich
daer stont dat zuete lam en zweech
al wat hem dat gheboeft beteech
daer stonden om die wrede honde
ende elc versyerde dat hy conde
die een die sloech hem an sijn wang
die aer bespoechen mitte gang
die derde die stieten mitte voet
mocht schien of toech sijn haer onzoet
sijn schone hals soe sloech die vierd
hy was die best die meest versierd
lucas sijn aensicht dect si in dier nacht
end seyden raetten die di slacht
o wi wat wort daer al bedreven
dat onghescreven is ghebleven
matheus des morghens hilden sy een raet
van jhesu als ghescreven staet
johannes alleen doe leydsen tot pylatus huus
end bleven buten staen quansuus
op dat si bleven onbesmet
end mochten eten nader wet
vant broet ghebacken sonder ghest
waer of men in die bibel lest
glose nu wil ic setten hier wat glose
dat doe ic om die scrupulose
mi dunct dat si den joden slachten
die god te doden niet en achten
mer ghanghen in pylatus hof
daer maec si conscienci of
dus maken som groet werc van niet
mer dat si draghen quade niet
end daer toe achterclappe callen
die sond en wroecht hem niet mit allen
die glose wil ic laten bliven
end voert van jhesus passi scriven
johannes alleen pylatus quam daer totten joden
waerom seyd hi wilt ghine doden
had hy seydsi gheen quaet ghewrocht
tot di en hadwijs niet ghebrocht
doe seyd hi rechten na iu wet
sy seyden weer tis ons ghelet
dat wi ghiemant ghedoden moeghen
lucas alleen end doe bestondse hem te wroeghen
hi heeft seyd si dat volc verkeert
te gheven tijns heeft hi gheweert
oec meed heeft hi den volc gheseit
ic bin coninc in ewicheit
johannes alleen pylatus ghinc tot onsen heer
end vraechd hem of hi coninc weer
jhesus seyd hem dat ghi mi vraecht
segdijt of isset iu gheclaecht
pylatus seyd du moechs wel weten
dat ic gheen joed en bin gheheten
dijn volc die heeft mi di ghegheven
nu seg mi wat du hebs bedreven
mijn rijc en is op aertrijc niet
daerom seyd jhesus ist ghesciet
want waer mijn rijc van hier beneden
mijn dienres hadder voer ghestreden
dat mi dit niet en had ghesciet
mer hier en is mijn rike niet
doe vraechd pylatus openbaer
of hi der joden coninc waer
jhesus seyd hem du segstet daer
ic segghet di oec meed voerwaer
ic bin ghecomen in dit leven
der waerheit een ghetuuch te gheven
die van der waerheit comet voert
die isset die mijn stemme hoert
als jhesus dit hadde gheseit
doe vraechd pylatus wats waerheit
end ghinc doe totten joden buten
aldaer begonsten si te muten
om dat hi seyd en vind gheen zaec
jc willen laten met ghemaec
lucas alleen end seyden dat is niet te deghen
hi hevet al dat volc beweghen
van galileen tot dese stat
mer doe pylatus hoerde dat
dat jhesus was van galileen
liet hine tot herodes leen
om dat herodes daer was heer
die hem te mael verblide zeer
in dien dat hien mochte zien
end hoepte teyken te ghescien
doe brocht hi vele vraghen voert
mer jhesus gaf hem gheen antwoert
daer stondse die daer jhesum brochten
end wroechden alle dat si mochten
end ziet herodes die versmaden
mit al sijn heer mit al sijn raden
end senden tot pylatum weer
ghecleet mit wit tot sijn oneer
pylatus sprac den joden an
end seyd ghi brenct mi desen man
recht of hijt tvolke had verkeert
ic hebben wel examineert
mer ic en vinde ghene zaec
noch oec herodes dien ic laec
want siet ghi had hem daer ghebrocht
mer van sijn doot is niet ghewrocht
hier om wil icken wat castyen
end laten dan daer meed betyen
johannes tis u ghewoenlic dat ic plach
een quijt te laten om paeschdach
die om sijn boesheit is ghevaen
wilt ghi ic laet nu jhesum gaen
doe riep dat volc al datter was
laet dees niet gaen mer barrabas
een scaker wast die was ghevaen
om dat hi manslacht had ghedaen
doe nam pylatus onsen heer
end gheselden onmate zeer
oec namen doerne sine knechten
daer si een scarpe croen of vlechten
dien dructen si op sine hoeft
end riepen tsamen al tgheboeft
oec set si in sijn hant een riet
om dat hi hem een coninc hiet
si toghen uut van sine cleer
end cleden doe mit purper weer
hoer knyen boghen si in spot
end baden an recht als een zot
god gruets di coninc seyd si meed
mit slaen mi spuwen deedsen weed
glose al isset dat ic haest ten eynd
hier toef ic wat om dit ellend
o mensch hier zit om dinen wil
dijn zuete god end zwighet stil
van doerne heeft hy enen hoet
bi sine wanghen druupt sijn bloet
hi heeft an sine hant een riet
mit purper is hi meed ghecliet
mit neychden hoefd mit scamel oghen
van snottich quijl is zeer bespoghen
hoe moechstu nu dijn tranen houwen
in dit ontfermelic aenscouwen
ghedenc doch dattu bist een zaec
van desen groten onghemaec
end pijn di altoes te verneren
als hem dijn heer dus laet hanteren
johannes na dat si dus mit jhesu guten
so ghinc pylatus weder buten
end heeft hem jhesum daer ghetoent
also ghecleet end so ghecroent
nu siet hier seit hi desen man
daer ic gheen zaec in vinden can
doe riepen starkelic die joden
dat men ant cruce soude doden
neemt ghine seit pylatus weer
end cruusten self na iu begheer
hy heeft seidsi verboert sijn leven
so ist in onse wet ghescreven
want hi hem selven hiet te wesen
die waer gods zoen daer wi of lesen
doe wort pylatus meer begaen
end leyde jhesum noch van daen
weer in sijn raethuus van den scaer
end vraechd hem naerstich waen hi waer
jhesus zweech stil end lieten praten
doe seyd hy noch hoe dorstuut laten
datstu mi niet en wils toe spreken
en weetste niet dat ict mach wreken
end mach di nu ant cruce slaen
of oec mach ic di laten gaen
jhesus seyd hem woudstu mi loven
waer di dat niet verleent van boven
in mi en hadste ghene macht
daer om die mi tot di hier bracht
die heeft ghedaen veel meerre zond
pylatus zocht noch steed end stond
op dat hi jhesum mocht verdinghen
doe woud si hem mit dreyghen dwinghen
end seyden laetstu desen gaen
die keyser salt hem trecken aen
want wie dat hem een coninc hiet
dats keysers vient end doet hem liet
pylatus die bestont te mercken
dat hi den keyser mocht verwercken
waert zaec dat hine liete gaen
end wort mit vrese meer bevaen
doe leyd hi hem int rechte buten
om dat hijt vonnis woude sluten
end seyde ziet iu coninc hier
si riepen noch die self manier
dat hine an dat cruus soud vesten
pylatus die sprac noch ten besten
sel ic dan crucen u coninc
mer si en achtent naet en twinc
gheen coninc heb wi seyd si weer
dan onsen keyser onsen heer
matheus alleen pylatus doe hijt had bezocht
dat hi dus niet bedriven mocht
mer dattet maect meer quaet ghebaer
doe nam hi water voerden scaer
daer hi sijn hande mede dwoech
end seyd sijns bloets bin ic onscoech
sijn bloet seyd si end dese hinder
neemwi op ons end onse kinder
omnes doe stac hi doer sijn conscienci
end gaf een gruwelic sentenci
dat men jhesum ant cruus soud slaen
end barrabas soud quite gaen
thant toech si uut dat purper cleet
end hebben jhesum uutgheleet
johannes alleen sijn cruce gaef si hem te dreghen
lucas mer hem ghemoete onder weghen
een man die hieten was symoen
dien dwonghen si dat hijt soud doen
daer volchden na devote vrouwen
seer wenende mit groten rouwen
jhesus sach om end seyde hem
o dochters van jherusalem
wilt niet bescreyen mine hinder
mer screyt op u ende uwe kinder
die tijt die sel noch namels wesen
dat men sel salich hieten desen
die sonder kinder sijn ghebleven
end borsten die ghien zoc en gheven
dan sel si totten berghen segghen
valt neer end gaet doch op ons leggen
want werc si dit int houte groen
wat sel si dan int dorre doen
doe si calvarien ghenaecten
dat cruus die zomme rede maecten
die ander toghen wt sijn cleer
die in den wonden cleefden zeer
end ziet doe cruust si jhesum daer
twischen twe snode moerdenaer
jhesus die seide dit sermoen
och vaer verghif hem die dit doen
want waerlic si en weten nijt
wat si bedriven nu ter tijt
glose een weinich wacht ic sel di leren
hoedu hier suls ymagineren
want wasset dat sijt cruce rechten
eer dat si jhesum daer an hechten
end jhesus op een ladder clam
so langhe want hi boven quam
so sich hoe men daer hanghen liet
deen hant ghenaghelt dander niet
thent dat die ander wart ghevest
daer nae die voeten alre lest
mer wasset dat si jhesum hechten
eer si dat heilich cruce rechten
soe sich hoe hi opt cruce leyt
end armen voeten self uutreyct
die hi daer sonder wederspreken
mit plompen naghels liet doersteken
daer vleysch an cleefd vermoed ic voer
ghelijc dat pit doet an een boer
end hoevent cruce op mit macht
dat si neer stieten so onzacht
dat sine wonden moesten widen
van dat onzachte neder gliden
doe liep dat coninclike bloet
van allen sins als water doet
sich mensch nu hebste twe manieren
want anders gheen can ic versieren
van desen tween isset een
dat weet ic wel end anders gheen
voerwaer het is een stenen hert
dat niet en wiect van desen smert
want hi hier hanct al moedernaect
die aerd end dhemel heeft ghemaect
end doecht so gruwelike pijn
die uut te spreken niet en sijn
wie is mit zware sond bevaen
hi coem ic wil nu mit hem gaen
och lieve mensch wil niet mishopen
jhesus en sel di niet ontlopen
hy staet ghespykert an dat cruus
wanneer du coems du vinsten thuus
sijn armen heeft hi wijd ondaen
om dat hi di wil omme vaen
hi biet sijn mont sijn hoeft zijcht neer
te cussen di is sijn begheer
sijn zide is oec doer ghewont
daer hi di toent zijn zuete gront
hi wetet die de bibel kent
dat moyses recht een serpent
wie dat aensach die wort ghesont
hoe dootlic dat hi was ghewont
loof mi dit self sel di ghescien
comstu hem hier te deghen sien
nu val doch neder opter aerd
end cusset cruus mit groter waerd
nymt ynnichlic in dinen armen
ic weet hi sel hem dijns ontfermen
och zuete vader zuete heer
tot noe sprakeste wijlneer
als ic den hemel sel betrecken
mit swartheit end mit wolken decken
mijn regenboech sel ic dan toenen
om te ghedencken dit verzoenen
dat ic hier mit di overdraghe
op dat ic di niet meer en plaghe
och vaer sich dese lieve boghe
die hier ghespannen is so hoghe
dat al sijn leden al sijn zenen
bi na ghescheyden sijn van enen
end dencke dijn ontfermenis
die recht bi onse zonden is
als bi een dropel is die zee
end wil vermits dit grote wee
dijn zuete herte ons opluken
dat wi doch dijn ghenaed ghebruken
in tewangeli staet dit niet
een ander isset diet bediet
johannes pylatus screef een tytelkijn
in griex hebrieus end in latijn
dat hi ant cruce boven set
dit is jhesus van nazareth
der joden coninc screef hi tsamen
welc scrifte wouden si wt plamen
end seyden so en scrive niet
mer scrijf dat hi hem coninc hiet
dit antwoert heeft hi weer ghegheven
dat ic daer screef dat heb ic screven
johannes alleen die ridders namen sine klyeren
end hebbense ghedeelt an vieren
mer van deen rocke sonder naed
daer worden si so of te raed
dat si se niet an stucken deelden
mer dat si daer mit loot om speelden
dit is daer om aldus ghesciet
want een propheet hadt so bediet
lucas dat volke stont daer mit behende
end wachten om te sien dat eynde
matheus bijt cruus so ghinc daer dat gheboeft
die riepen ende scudden thoeft
wach die gods tempel breken mach
end hielen opten derden dach
die vorsten die dat volc beleyden
die gabden tsamen ende seyden
hi heeft den anderen ghenesen
mach hi hem self niet hulplic wesen
is hi coninc van israhel
hi clim nu of soe loof wijt wel
in god was al sijn toeverlaten
hi coem hem of hi wil te baten
lucas alleen die scaker an sijn lufter ziden
sprac hem oec laster van sijn liden
bistu gods zoen doe ons dat kont
end maec di self end ons ghesont
doe dat die ander scaker hoerde
berasp hi hem mit dese woerde
noch du ontzietste gode niet
al biste in dit self verdriet
te recht heb wi den doot verdient
mer dit is ymmer godes vrient
end keerd hem doe tot onsen heer
dien hie aenbadt mit rouwen zeer
ghedenc mijne heer ghenadichlijc
wanneer du comes in dijn rijc
doe seyde jhesus weer tot desen
du selster huden mit mi wesen
johannes alleen bijt cruce stont in groten rouwen
die moeder sijn mit ander vrouwen
doe jhesus sach sijn lieve moeder
end oec sint jannen haer behoeder
heeft hi ghesproken dit sermoen
end seyde wijf sich hier dijn zoen
daer na sprac hi tot haer behoeder
end seyde jan sich hier dijn moeder
doe nam hi se van deser tijt
in sijn behoed mit groter vlijt
glose och zuete maget waerde vrou
ic moet wat scriven van dijn rou
wie zoud dijn zeer uutspreken moghen
als du daer saghes voer dijn oghen
dat zuete vleysche daer so hanghen
dat van dijn lichaem was ontfanghen
so zeer bebloet soe zeer mishandelt
dat al sijn faci was verwandelt
dijn herte wort so dic ghewont
als si hem quetsten in dier stont
du zaechste naghels in hem steken
diestu niet uut en mochtes breken
du zaechsten naecte voer di hanghen
end mochtes hem gheen dranc toe draghen
nochtan so bin ic des wel vroet
du hads hem ghaern ghescenct dijn bloet
dat woert doersneet dijn herte diep
doe hi tot sinen vader riep
om dat hi was ghelaten al
dien hi sijn gheest daer na beval
hoe mochte dat dijn herte doghen
dat hi daer starf voer dijn oghen
het is natuerlic als wi lesen
dat droefheit minre plach te wesen
die veel personen tsamen dreghen
mer dat en hebste niet vercreghen
want opter aerd en was hi niet
daer du meed deelste dijn verdriet
al wasser som die hem bescreyden
van dinen rou wast ver versceyden
dit kijnt en had hier ghenen vaer
die mitti screyd dats openbaer
dapostels waren oec bedroghen
end van tghelove al ghevloghen
die werlt al die dwaelde meed
du waers alleen die hildes steed
och droevich moeder dese smert
die droech alleen dijn rouwich hart
mi wondert dattet niet en brac
vermits dit grote onghemac
in allen desen groten rouwen
hebstu nochtant di so onthouden
dat nerghent die scriftuer beduut
datstu daer sloechste ye gheluut
oec meed en heb ics nye ghehoert
dattu daer spraecste enich woert
waer sijn si nu die altoes claghen
als hem iet weerstoets steedt te draghen
waert dat si dit te recht in namen
si mochten hem mit reden scamen
ic lasset dat ic scriven sel
al wist sijt lang te voren wel
dat hi dus zwaerlic sterven zoud
nochtant so was si ons so houd
dat sijt hem nye en dorst ontraden
om onse oerber niet te scaden
so heft si onse heyl ghemint
dat si ons gaf haer lieve kint
end wouden liever laten sterven
dan wi sijn rike souden derven
och zuete moeder wil ons scencken
al hier dijn droefheit so te dencken
so dat wi ons na desen tyden
mit die in ewicheit verbliden
nu wil ic dees materi laten
end weer die texte ane vaten
matheus van sessen voert tot neghen toe
wast donker op al aertrijc doe
mer recht omtrent doe noen began
riep jhesus luud sijn vader an
mijn god mijn god op welker maten
hebstu mi aldus zeer ghelaten
johannes daernae doe jhesus overdocht
dat die scriftuer was al volbrocht
heeft hi oec meed dit woert gheseit
mi dorst end ziet daer stond bereit
een vatken volle mit azijn
daer doepten si een spongi in
die si hem langden an een riet
mer doe hijt proefd en woud hijt niet
doe seyd hi consummatum est
het is volbrocht al dat men lest
lucas doe riep hi noch mit luder kele
end seyde vader ic bevele
in dine hand mijn gheest ghehiel
doe sceyd van hem die edel ziel
matheus thant is des tempels cleet ghebroken
der doden graef sijn opgheloken
end al die werlt bestont te claghen
dat si sijn doot niet mochte draghen
die aerde beefd tghesteente scoerde
veel doder lichamen gheboerde
dat si verresen claerlic meed
end quamen in die heylich steed
die veel luud zaghen als wi lesen
nae dien dat jhesus was verresen
marcus centurio die dit sach aen
die word mit vresen zeer bevaen
end seyd dit was die waer gods zoen
die dese teyken mochte doen
lucas oec mede al die ander scaren
die daer om kyken comen waren
die keerden om te huus warts weer
end sloghen voer hoer borsten zeer
johannes alleen die joden om hoer groet hoechtijt
die anestont so baden sijt
of hem pylatus woud verlenen
dat men tebrake hare benen
op dat men se vant cruus soud brengen
dat si daer shoechtijts niet en henghen
mer doe si weer tot jhesum quamen
end claerlic sine doet vernamen
en braec si hem sijn benen niet
als beyden scakers was ghesciet
mer een van hem die nam een speer
end stac daer mede onsen heer
in sine zijd een wonde diep
daer water ende bloet uut liep
jhesus discipel sinte jan
diet sach mit sine oghen an
die heeft ghetuuch hier of ghegheven
end heeftet self aldus bescreven
die weet dat hi die waerheit seit
op dat ghijt loeft bi dit besceit
dit is daer om aldus ghevallen
dat word volbrocht die scrift mit allen
hier na josep van arimathyen
diet openbaerlic niet woud lyen
dat hi toe hoerde onsen heer
die bat pylatum alte zeer
dat hi hem jhesus lichaem gaef
end hengde dat hijt brocht te graef
marcus pylatus vraechd een ridder daer
of jhesus oec ghestorven waer
als hijt certeyn so had bekent
doe gaf hi joseph sijn consent
joseph die had een cleet ghecocht
dat hi tot jhesum mit hem brocht
johannes end nycodemus die bi nacht
eens quam tot jhesum heft ghebracht
van gueder salf bi hondert pont
doe won si jhesum of ter stont
dien si int zuver cleet bewonden
mit salf as si bequaemste conden
joseph die had een graf daer staen
int selve hof niet ver van daen
daer leydsen in end ghinghen heen
na dat sijt decten mit een steen
nu heb ic so ic cortste mocht
bescreven als ic had ghedocht
mijns heren passi end sijn pijn
end bidde god end al die sijn
heb ic ghescreven alset hoert
dat sijt doch willen setten voert
end heb ic erghent qualic screven
dat sijt mijn simpelheit toe gheven
och zuete jhesu zuete heer
wat sellen wi di gheven weer
voer dese grote caritaet
die ons dijn passi bliken laet
voerwaer gheseit en weet gheen beter
dan dat bescrivet sinte peter
ghepijnt is cristus boven maten
end heeft exempel ons ghelaten
sijn paden oec na hem te treden
och heer is dit niet grote reden
wil wi hier na mitti regneren
dat wi nu mitti liden leren
laet wi ons keren alle gader
tot onsen god tot onsen vader
end bidden dat hi ons wil stercken
datwi mit herten end mit wercken
die passi moeten hier so draghen
op dat wi hem gheheel behaghen
end comen moghen namels tsamen
in sijn palaes hier boven amen
