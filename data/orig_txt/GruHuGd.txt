const cracht wille zonder daet
daer of en comt goet no quaet
ende hoge daet zonder wise raden
dats een recht beghin van scaden
met wisen rade const beleit
dats een behouden aerbeit
ende cracht met wizer const te zamen
dat brinct tweerc te zire namen
nochtan en doocht cracht no const
sonder wille ende zonder jonst
wat sal dan cracht const wille ende moet
of ment niet te werke en doet
ende wat salt al te werke ghedaen
voor de gone die niet verstaen
dats recht besceyt als daer men zaeyt
daer men nemmermeer en mayt
daer men verliest pine ende coren
aldus blijft menich const verloren
maer hets beter verloren pine
dan const daer pine in pleicht te zine
want aerbeit sonder const in daden
dan can den zinnen niet ghescaden
maer aerbeit ende const te zamen
beroert zinnen ende lechamen
ende als ment al beroert int werken
door hem dies niet verstaen no merken
daer wert des aerbeits loon vergouden
als vor zwinen ghezait corsouden
const si doch const met consten loonen
so en zoude hem niemen connen becronen
maer rude up twerc no up loon ne ghissen
dies moet men loon der const ghemissen
die werct in dustanicher hopen
si suller lettel mede copen
die rade en weet hoe verre hoe bi
den rechten loon der consten zi
dus willic minen wagen mennen
an die de weghe der consten kennen
so sal mijn pine in den fijn
na rechter werde vergouden zijn
een droom die mi hout in dole
ende die mi gheen tijt uter mole
noch uten zinne can gheraken
dien willic hier in rime maken
ter eeren daer ic den slaep om began
so ic best can niet so ict jan
want sint der tijt dat hi mi droomde
ic nie up ander dinc en goomde
drome pleghen wel te ghesciene
ende mi droomde so schiene
dat icken moet na dichtens luste
vulbringhen eer ic van herten ruste
mi dochte daer ic lach ende sliep
dat ic uut minen bedde stiep
ende ghijnc mi cleeden cousen scoijen
want mi begonste zere vernoijen
dat ic so langhe te bedde was
mijn bedinghe dat ic te gode las
ende beval mi in zijn hoede
mettien wardic so zwaer van moede
addic mi niet so na ghecleet
in hadde om lief no om leet
van minen bedde niet ghesceiden
ic maecte moet om mi te cleiden
also suverlic als ic mochte
voort waert was al mijn ghedochte
een cleene padekin ic ghinc
an beeden ziden ic bevinct
int ende van dien smalen pade
daer cam ic in de scoonste trade
die mijn oghen nie aensaghen
mettien so cam daer uut gheslaghen
roke van zoeter gore
die mi dor ghinc de leden dore
verdrivende al mine quade lust
vroilic licht ende al gherust
wardic van herten menichfout
die voghelkine jonc ende hout
hoordic zinghen daer te stride
even vast in elcke zide
lewerken nachtegalen cockuden
die scoonste bomen die zoetste cruden
groener dan enich groen mach zijn
sach ic ende tsonnescijn
began bescinen de scone contreie
doe cam ic gaende in een valeie
daer haer de zonne in ghijnc verlaien
ende als die verwaerment waien
so gaven zi de zoetste lucht
rauwe droufheit vaer no ducht
ne deerde hem twijnt diet mochte rieken
bi mi weinschedic alle zieken
mi dochte zi hadden wel ghenesen
hadden si daeric was moghen wesen
daer ic dus blide ghinc alleine
daer sach ic springhen ene fonteine
uut eenen graeuwen steene ront
dat was tote in den gront
claerrer te ziene dan een cristael
ende maecte sinen nederdael
spreedende in dat zoete gras
daer menich boomkin nat of was
so ic meer sach ende ghinc naerre
so soe mi dochte wesen claerre
der fonteinen cam ic bi
ic peinste dat ic wilde mi
suveren ende mijn aenschijn dwaen
aen deen zide so ghijnc ic staen
ende vinc den borne int overvloyen
het docht mi scade soudic mi moyen
mijn handen te doene besmet onreine
bin den borne der fonteine
dat borne was so over claer
mijn hande dwouch ic ende daer naer
oghen anschijn ende mont
mettien wart mi de smake cont
so coel ende so zoete ende so jolijs
ic gheve der fonteinen prijs
boven allen eerdschen dijnghen
twater dat ic zonderlijnghen
bin minen tanden hild beloken
smaecte van so soeter coken
dat mi daer of soude hebben ghegruwet
haddict weder uutghespuwet
ende ic dranct in waert altemale
twelke mi becam so wale
dat ics mine becomte dranc
al te met dat over spranc
dese fonteine was omme loken
van cruden die soete roken
rozegaerden ende egglentieren
bloemen van menigher manieren
haddense so wel bedect
suver houdende onbevlect
van hitten ende van allen scaden
daer en mochte gheen smette an laden
mettien sciedic van der fonteine
dat borne maecte mi zuver ende reine
margelleine ende pollioen
moestic betreden in dat groen
het stont so vul in mocht niet missen
dat deder mi te min up ghissen
die grote scoonheit die ic sach
ende datter gheen wech in lach
dus dolende wordic gheware
van verren ene bescynte clare
int ende van der prayerie
der ghelike en sach ic nie
stille stondic ende dochte
of daer de zonne yet risen mochte
mijn oghen lietic omme gaen
ende sach de zonne int ooste staen
ende dese claerheit was int west
mijn oghen bleven daer up ghevest
wonder hebbende int bedieden
mijn zinnen daer of niet ne scieden
altoos ic up tlichte ghinc
om vroet te werdene van der dinc
ic sach daer chierheit sonder nommer
al haddic alre herten commer
int herte mijn ghehadt alleine
ic hadze vergheten groot ende cleene
die voglen zonghen even ghedichte
ende emmer ghinc ic up dat lichte
merghende in dat zoete cruut
die mi ghaven sulc virtuut
dat mi van vruechden therte speilde
nie man cam in sulker weilde
als mi dochte dat ic was
van den rozen die ic las
om te makene enen hoet
so waer ic stelde minen voet
ic tart up blommen of up rozen
dier wasser so vele in const gheglozen
prieelen stoeden hier ende dare
int ende so wardic gheware
grote menichte van casteelen
scone poorten oghe torrelen
bevest bemuert ende al besloten
men hadze niet so wel ghegoten
van mommaertere ende van steene
die maetselrie was so reene
ende so jolijs ghewrocht
in wiste waer ic was gherocht
daer en mochte niement ute no in
maer ic hadde emmer minen zin
an dat licht gheleit so vast
al dat ik zach was mi gast
so zere dooldic in dat scinen
mi selven dedic vele pinen
om dat soo lanc was eer ict vant
maer tover soete vreimde lant
daer ic in ghinc met weelden groot
dede dat mi te min verdroot
daer stont so menich scone ghezate
aldus so cam ic in een strate
scone groene wijt ende lanc
dat docht mi den rechten ghanc
toter claerheit die ic sochte
ic danckte gode dat ic gherochte
in enen wech die mi bestiert
die strate was al omme verchiert
met blommen ende met cruden jolijs
stap no tret no voets bewijs
ne constic in den wech ghescouwen
in wiste niet wies mi betrouwen
als icken onghetreden sach
ic peinsde sal ic al den dach
hebben ghedoolt om stille staen
neen ic sal voorder gaen
mettien tardic ter straten inne
alf stout alf bloot met wanklen zinne
als een die wille ende niet en dar
die voglen waren so ghewar
so claer int luut so zoete int horen
an elcken zide so stont een doren
scaerpe ende dicke ende so dorvlochten
het waren meesters diese wrochten
want si waren vaster dan een muer
ooc drouch si zoete ende zuer
over al stondzi ende vloyden
tlicht dat uter straten vloyde
dat was zoo claer na mijn avijs
al hadt ghesijn int paradijs
so wast daer also gracieus
so langhe ghinic dus penseus
dat ic sach in der straten ende
eene die alre scoonste lende
die mijn oghen nie an saghen
haer telghen stoeden over slaghen
ende hadden den wech bedect
met groenen bladen over trect
in cam noyt daert so scone was
ic ruste neder in dat gras
in der zoeter lenden scade
mijn zinnen worden so ghedwade
van den vreemden lichten scine
niet vaer ontziende rouwe of pine
die mi daer toe comen mochte
nochtan dat ic met wille zochte
met dat ic dus melancoleerde
ende up dit licht sach ende studeerde
so sach ic comen up een paert
een die mi dochte van felre aert
ghecleet recht als een messagier
sijn ghelaet was so fier
al hadde gheweest an hem belanc
alder werelt om bevanc
alsoot sceen an sine contenanche
in sijn hant voerdi een lanche
met eenen ysere breet ende scaerp
duer die lende dat hise waerp
om te grievene van den live
ic riep ghenaden eer ic blive
ewelike hu prisonier
allendich man wat daetstu hier
dat dochtic vast int herte mijn
hy sprac vilein waer wiltu zijn
gheeft hu up ghi zijt ghevaen
hu waen die hu dit doet bestaen
die salt hu langhe doen bezuren
wie sal betalen hu verburen
di selven hebs du hier vercocht
een coorde so haddi ghecnocht
an sijn aersoen die hi ontbant
hi nam mi fellic bi der hant
ende bandt mi om de middewaert
daer moestic lopen achter tpaert
in dorste segghen quaet no goet
van vare walde mi mijn bloet
mijn leden warden mat ende traghe
over busch ende over haghe
mochtic des lopens niet cesseren
mettien sach ic mijn conforteren
des lichts beschijn so over claer
daer bi verlosic anxst ende vaer
mi en deerde niet des lopens pijn
so voorder voort so clarer scijn
tote ic cam alter straten uut
daer en hoordic gheen gheluut
maer wonder sach ic ein allein
dies alle wondren waren clein
die ic daer voren hadde ghesien
wonder docht mi sijn van wien
dat bi naturen was ghewrocht
dat lich dat ic dus hadde ghesocht
dat mochtic claerlic daer bescouwen
in enen tor so stont ghehouwen
van albaestre scone ende wit
voor al bescauwen docht mi dit
alre hoochst des prisens waert
claerlic wast mi daer verclaert
ghelijc twee zonnen int ghesichte
ne waer de man met sinen scichte
die mi verketste metten sporen
in hadde niet gheweinscht daer voren
al dat die weerelt heeft bevaen
ende ic daer hadde moghen staen
den tor bezien zonder begrijp
maer nu dedi mi sulc ghenijp
metter corden die mi cnochte
wanneer ic daer waert sach of sochte
ende ic vergat mijn achter draven
die coorden mi sulcke trecken gaven
dat icker niet up mochte letten
in moeste mi te lopene zetten
ende laten mine ghenouchte om tzure
lopende al die weghen dure
waer hi wilde ic moeste naer
so langhe liep ic hier ende daer
dat ic verloos des lichts bescouwen
doe begonstic al verflouwen
ende verloos al minen moet
mettien so camen wi daer stoet
een tor ghemaect van grawen steene
in een water wijt alleene
een brugghe liet men nederdalen
doe cam ghelopen uter zalen
volc van wonderlike maniere
onziene lelic ende putertiere
elc hadde ene ghesele in der vuust
si waren ruut ende onbesuust
de langhe brucghe si passeirden
haren heere si salueerden
die mi hadde in sijn bedwanc
van den paerde dat hi spranc
ende gaf mi over metter line
doe dochte mi dat mi naecte pine
want tlicht dat was mi uten oghen
dat ic te zoekene wilde poghen
ende dat ic hadde begonnen zien
ende moeste daer in weet met wien
met onghenaden sijn in strec
deen riep sla dander stec
dus liepic ten torre binnen
in conster niemen ghekinnen
want icse noit met oghen aensach
si leeden mi sonder verdrach
in eenen pit die was so diep
dat icker node binnen stiep
alwast mi leet het moeste zijn
die duere was van ijsere fijn
die was vor mi ghesloten vast
een splete stont daer so ghepast
dat men niet wel sach der duere
so dicke was die tor van muere
ende twater was so over wijt
hem ne derde niemens nijt
de castelein leefde als nen rouc
doe sach ic staen in enen houc
een duerkin utermaten clein
daer binnen zat ene vrouwe allein
recht of soe hadde zitten beiden
naer yet dat van haer was ghesceiden
als soe mi sach so louch haer mont
aestelike soe up stont
soe sprac ghi zijt hier wel comen
huwe comst sal ons beeden vromen
ic weet ons beeden goeden raet
o seidic vrauwe mijn toeverlaet
es mi nu verre ende onghereet
hi die van al die waerheit weet
moest hu verlenen duecht ende vruecht
van ere tideliker ghenuecht
so bem ic comen int allende
soe sprac wi sullens hebben ende
sijn wi met trouwen twee in een
maer vindic dat gu wert neen
nemmermeer sidi verloost
in zate hier niet aldus vermoost
adde mi yement ghezijn dus bi
maer alleene en mach ic mi
niet hulpen sonder hulpen mee
goddanc nu zijn wi hier wi twee
dies bem ic blide ende het es recht
ic seide vrouwe ic bem u knecht
met trouwen nu ende tallen daghen
maer ic bidde u wilt mi ghewaghen
hoe heet die here die mi vinc
es hi grave of coninc
waer up eist dat hi hem draghet
soe sprac dats niet quaet ghevraghet
want ict hu gheerne segghen wil
hi ende ic dats een ghescil
ende heift gheweest van ouden tiden
comen es hi van onser ziden
maer zijt des vroet dat hi es bastaert
van vreemderwijs so es sijn aert
orloghe so es al sijn begheren
ende om dat ict wilde beweren
ende niet en ghere dan ruste ende pays
so vinc hi mi vor sijn palais
daer hi noit mochte comen in
anders en soucti gheen ghewin
dan discoort warringhe ende strijt
ende hier omme hadde hi up mi nijt
sijn viant bem ic onverdient
ooc en bem ic niet sijn vrient
maer doch in hebbe hem niet mesdaen
daer hi mi dus om hout ghevaen
van mi en weet hi ander blame
twifel es sijn rechte name
ende hope so es de name mijn
als ic dat hoorde in mochte niet zijn
blider daer ic voor haer stoet
vruecht so verhief mi den moet
dat ic niet langher beiden conste
met bliden zinne ic doe begonste
te zinghene een vroylic liedekijn
twifel dwinct die hertze mijn
dats mi anschijn
in can hem leider niet ontvlien
dies blivic nu in zoorghen
hope doet mi vroylic zijn
in trouwen fijn
hope doet mi vroylic zijn
twifel neimt mi in hoede dijn
so vindic pijn
hope sal mi verboorghen
vrau hope sprac men moeten worghen
die hout ghevanghen sulken man
die also vroylic zinghen can
din mach niet langher zijn ghedoocht
nu radic hu dat ghi hu poocht
ten zaken die ic wil bestaen
ghetrouwelic ende niet ontgaen
al hebben wi nu ontgaens beghin
ghecreghe ons twifel weder in
hi soude ons maken al te zure
daer ons toe porrede ye nature
sijn ergheit es sonder ghetal
minen wille es in den uwen al
dat seidic weder tot vrou hopen
so dat ghi voort durret nopen
dat es dat ic taengripene ghere
soe sprac so set hu dan ter were
hier en es no duere no slot
wine sulre uut commen wilt god
met goeden moede ghinghen wi doe
duere ende muere braken wi doe
mi dochte ic hadde samzoens cracht
so vele daden wi bin der nacht
dat wi met allen camen uut
wi en hoorden nieuwer gheen gheruut
twifel lach in slape vast
met hem menich sassaem gast
die onser namen crancken goom
dat dede si laghen in haren droom
dan conste ons lieden niet ghescaden
doe ghinghen wi met liever laden
so verre voort dat ic versach
des lichts schijn der vruechden scach
gaf ic so dat vrou hope vraghede
of hi yet sach dat mi bejaghede
soe sprac hets beter hier dan daer
twifel hebbe een drouve jaer
trouwen vrou hope ic segghe amen
hets recht dat ic hu eighin ben
want ghi mi tleven hebt ghehouden
van mi so werdet hu vergouden
up dat mi god spaert van der doot
so sprac hier of en es gheen noot
vele dinx bewiset crancke minne
met deser talen camen wi inne
ter straten daer die lende stoet
doe seidic hovessche vrauwe vroet
hier onder so was ic ghevaen
mach hier niement onderstaen
hi esser of ghecalengiert
soe sprac die dezen boom bestiert
dats twifel die ons beeden dwanc
nochtan ne weets hem niement danc
die int casteel te zine pleghen
die boom es pael tusschen tween weghen
in openbaren wederdeele
tusschen hem ende den casteele
waerscu es de name zijn
om vri te gane stwifels pijn
want wie in sijnen wech gheraect
lichtelike wert hi mesmaect
hier voren sal elc nemen hoede
in onsen wech wert niement moede
dien te rechte comen an
es hi wijf of es hi man
die buten onsen weghe gaet
neme dats hem te hebbene staet
voor hem en doe ic gheen bezoorch
doe camen wi gaende vor de boorch
daer tlicht up was gheordineert
doe wordic al gheconforteert
want ic daer sach dat mi ghenouchde
die de machelrie vouchde
dien willic meester hoghe vermaren
voor alle die meesters die ye waren
ainsteringhe ende mate
adde verchiert al de zate
dat ic mi selven al verloos
int zien ende wert memoriloos
in wiste wat ic hoorde of zach
vrou hope die mijns altoos plach
die nam mi minlic bi der hant
ende vraechde wies ic mi bewant
sijt een man of sites niet
noch en es hu niet messciet
ghi en muecht ghedoghen heet no cout
wat dochte een man hine ware stout
met hem ne willic niet bestaen
met scaemten wordic doe bevaen
ic sprac vrou hope ic bem ghezont
daer sach ic in den torre ront
twee veinstren so over scone
hi en es levende onder den trone
diese te rechte mochte vulprisen
uut elcker veinstren sach ic risen
een claer bescinen naturael
dat docht mi scinen als een stael
beroerende al de zinnen mijn
bleec so werdic int anschijn
een zwaer verzuchten mi ontghinc
mijn herte van den scine ontfinc
hitte die onghetimpert was
dies ic bin langhen niet ghenas
mijn oghen waren al bezwerct
vrou hope heift dit ghemerct
ghetrouwelike nam soe mijns ware
doe moestic rusten tieghen hare
dat soe ghedoochde vriendelike
met dat ic stont in desen versike
altoos ziende neder waert
doe cam ghereden up sijn paert
twifel onder den boom waerscu
die ons togheden enen lelicken vu
stille so hilti ende sprac
vrou hope die mi dus ontbrac
met foortzen ende met finen crachten
haddic hu bin minen grachten
ghi en ontghinghes nemmermee
als icken sach wart mi so wee
van vare in durste niet voorder gaen
twifel sprac te mi weder zaen
grommende met lozer talen
keert weder nu binnen der zalen
hu en sal ghebreken niet
dat sceen wel doe hi van hu sciet
dit was dandwoorde van vrou hopen
keert weder wy zijn hu ontcropen
bedi ghi comt een dracht te spade
wi zijn goddanc uut uwer trade
ontcomen ende uut uwer smerte
twifel barst wel na van perte
so vul nijts wies hem sijn moet
hi beette neder daer te voet
elc hoede hem voort van mi
dat mi dese ontronnen zi
dat zal een ander zwaerlic ghelden
van verren hoorden wine scelden
onder waerscu den sconen boom
nemmeer en namic sijns goom
ic bezach dat vor mi was
omtrent dit rikelike palas
en was ghespaert no cost no stont
die tor daer ic in vant den vont
des lichts der zoeter veinstren twee
daer tusschen stont wit als een snee
een wit pilaer recht van albaestre
diene maecte en was geen aestre
hi was ghewrocht na ghenoucht
daer onder sach ic staen ghevoucht
een palays van maten fijn
elc colomme was een robijn
gloiende root an elcker zide
noch dinke mi dat ic verblide
om dat ic hier of doe ghewach
daer binnen docht mi dat ic zach
wachters die daer daden hoede
al waren al de wijste vroede
vergadert van al erderijc
si en ordineirden niet tghelijc
so rechtich waren zi taller tijt
suver wit dat was haer habijt
even groot ende even lanc
si en mochten jeghen ghenen stanc
noch tjeghen gheen onreinichede
elkerlijc hilt daer sijn stede
wie den palayse wilde deren
met crachten plaghen sijt te weren
tjeghen hem was niemant machtich
mids dat zi waren so eendrachtich
wi enich eirch hadde in den zin
dien en lieten si uut noch in
tpalays so hilden si in vreden
doe wardic ziende daer beneden
waer tpalais stont up enen pilaer
van albaestre wit ende claer
sonder smette zuver reine
daer die juuste mate alleine
so meesterlic wast toe ghebracht
daer was vergadert ende ghescacht
dat niemen tsegghene soude bestaen
het es aldus of also ghedaen
hi was wel waert van groten prise
desen pilaer stont bi avise
ghewrocht uut eenre boorch so schoon
na waerden en hadden zi noit loon
diese so meesterlic ordineirden
ende so fijnlic avizeirden
na mate ende ooc na werkens aert
deze boorch was wel verwaert
van v joncheren an elcker ziden
die altoos waren even blide
doende gay rasch ende even quich
als ic dit sach so vraechdich
vrau hopen die daer bi mi stoet
die boorch die men daer so hoet
van den joncheren al omtrent
esser in negheen regent
daer zi of houden lant of leen
vrau hope daer noit aerch in sceen
regent en trouwen jaet soe sprac
een boorchgrave sonder lac
wat hier boven es of beneden
dat es in sire mueghenteden
vijf heren sijn in sinen raet
die sijn sijn hoochste toeverlaet
heer nouwezien dat esser een
heer smakelijn naest desen tween
so volghet mijn heer riekelucht
die vierde staet altoos ter vlucht
lichtghevoel es zine name
ende mijn heer hoorna sonder blame
hier zijn ghenoomt de heren vive
die sijn tes buerchgraven live
altoos wackre nacht ende dach
jeghen so wat hem deeren mach
sijn lant hout hi van hem selven
niemen en mach hem tzyne ontdelven
stedich lustich niet ontgaende
sinen vroeden raet die houten staende
wetende es hi ende subtijl
met dat zoe dit sprac so cam een pijl
ghevloghen in weet van wien
of wien scoot of wiene spien
maer emmer was ic daer gheraect
noch dinct mi dat ic bem mesmaect
int ghedincken der quetsure
die scoote vlooch mi therte dure
van twifele was ic doe vervaert
ic begonste dalen achter waert
want ic verloos zin ende cracht
vrau hope die mijns vallen wacht
stac mi een cruut in minen mont
in wiste niet wie bi mi stont
voor ic te mi selven cam
ic sprac mijn liefste vrou lofzam
nu moet ic hu mijn liden claghen
wildi mi niet dat helpen draghen
so en wetic mijns negheen beraden
vrou hope sprac sonder ghenaden
so en was ic noit so en werdic nu
hoe soudic moghen laten hu
want sonder mi so en waerdi niet
vrou hope nam den scaerpen spiet
wiselike bi besceede
noit dinc en dede mi so leede
noch tswifels vanghen al wast mi art
van pinen wardic bleec ende zwart
des tastens mochtic niet ghewesen
ay lacen hoe sal ic ghenesen
vrouwe hope ic duchte nemmermee
soe sprac ghi en muecht no wel no wee
in quam noit an uwes ghelike
met uwen ghecrite met uwen verzike
ghetroost hu coenlic up mijn woort
doe sach ic weder ende voort
up des boorchs behaghelhede
ende up die pretieuse stede
daer ic aensach de scone veinstren
dat licht begonste up mi gleinstren
ende nam mi tpeinsen van der wonden
ende halp mi weder ter ghezonden
ic sprac nu bem ic bet daer an
soe sprac so sijt in vruechden dan
hout hu an mi ghine hebt gheen noot
daer sach ic dat mi niet en verdroot
die gracieuse borch vorsproken
die was so meesterlic beloken
men mochter niet an correngieren
ende recht beneden ant flackieren
daer sach ic die vergaderinghe
van tween pilaren sonderlinghe
even groot so docht mi elc
men conste niet gheweten welc
meest of minst was van hem tween
maer alsoot te ziene sceen
so hadden si even vele bevaen
een muer was hier omtrent ghestaen
van dornen netelen ende bramen
die poorte daer wi voren camen
die was wel vast ghesloten toe
vrou hope die ghinc cloppen doe
soe dochte mi daer wel bekent
kila was doe daer ghesent
van sinen meester orghelieus
met zoeten woorden gracieus
andwoorde hem hope laet in laet in
kila die scoof een veinsterkin
wie wil daer in en is gheen dach
vraghedi als hi hopen zach
hi seide en laet hu niet verlanghen
ic sal tot orgelieusen gangen
minen meester ende bezien
mochtic enich zins bespien
dat ic van hem creghe de slotelen
ic soudze bringhen zonder rotelen
ende om hu hope de poorte ontsluten
nu zijt so hemelic daer buten
dat niemen weet adieu ic ga
vrou hope sprac adieu kila
hu duecht es mi altoos ghereet
van pinen brac mi ute tzweet
van onbeseffelike anxst
om te sprekene beidic lancst
dat ic bekent bem hier omtrent
die bode die ic hebbe ghesent
om de slotlen van der poorte
die es comen van onser soorten
sijn rechte orname es vraghen
ghewoont so heift hi hier al sijn daghen
ende heift mi utermaten lief
voor mesval vor erch vor grief
so es hi hier gheset ter wachte
sijn meester es groot van machte
orghelieus es hi ghenaemt
hem dinct dat niemen betaemt
te comen teser poorten in
so overmoedich es sijn zin
van zijnre zibben bem ic comen
maer wat mi baten mocht of vromen
duer mi en dadi noch dor niemen
mettien hoordic die slotel riemen
ende twincket sach ic hopen gaen
vrau hope die was daer wel ontfaen
ende ic van kilaen hopen vrient
ic sprac tot hem dats onverdient
dese duecht die lone hu god
stillekine ontsloot hi tslot
ende drouchse zaen daer hise vant
ende nam ons beeden bi der hant
over brucghe ende over al
ghinghen wi sonder ghescal
ende recht aen des paleis beghin
stont ene duer daer ghinghen wi in
kila loocse weder an
een wijf hadde hi die vele can
haer name was verzien
soe cam gaende tot ons drien
ende hiet mi wesen wellecome
ende hope die ic voren nome
soe sach mi zwaerlike ghequetst
ende van den scichte sijn gheletst
mettien soe liselike uut trac
een wieke soe daer binnen stac
gaende tot int herte mijn
die was ghemaect van crude fijn
van helene ende van zwighene mede
uut harer goeder duechdelichede
sat soe minlic neven mi
soe sprac mijn vrient hoe staet met di
ic seide bet dant dede lanc eer
in minen oghen ommekeer
sach ic een splete daer men keec
ter zalen in ende ic verzeec
ende ic vraechde kilaen ende verziene
als die hem duchte van messciene
of ic daer duere kiken mochte
ende icker niemen mede verwrochte
si andwoorden ja in trouwen
wien ghi ziet en mach hu niet scouwen
deerste die ic sach der duere
dat was een die scoonste creature
die leift in alder werelt breit
elc die noomdse hovesscheit
van finen goude was haer cleit
haer te pointe wel gheleit
haer anschijn was eens inghels baer
twee vrauwen wandelden bi haer
die een die hiet men simpelhede
die andre omoedichede
tsamen ghingen zi alle drie
ende boghen up haer lieder knie
vor eene scone creature
suver wit was haer parure
al bezait met rozen root
sonder voren aen haren scoot
wat daer an stont willic u nomen
een maniere van goudblomen
haer anschijn clarer dan cristael
een crone hilt zoe dat meerctic wael
vor haer anschijn die zoe besach
so minnentlijc als soe plach
recht offer haer ghenouchte anstonde
vor al dat men haren gheven conde
in enen goudin stoel soe zat
haer name men daer niet vergat
elc die hietse zuverheit
ende weinscheden haer ghezondicheit
ende seiden hu welvaren es ons lief
doe brochten zi enen brief
beede ghenoot ende ooc ghescreven
een nieuwe liet dat zi up heven
met vreuden elc te zinghene gherde
maer simpelheide diet beweerde
soe sprac hier niet ghesonghen zi
joncheer lust en werter bi
want zijn acoort vulbringhet al
doe cesseirde dus tsanx ghescal
si ghingen vor een duere staen
cloppen so dat quam ghegaen
die edel jonchere lust
hovesscheit hadden zaen ghecust
ende leeden gailic bi der hant
daer soe suverheden vant
dien zoe bi haer zitten dede
sijn anschijn ende sijn lachen bede
dat was so gracelic te ziene
m jaer ende x waerf tiene
haddict ghezien sonder verdriet
doe zonghen zi een nieuwe liet
daer ic toe gaf herte ende zinne
gheen dinc gheprijst vor reine minne
want si bewijst den drouven vruecht
elc edel zin in haer verhuecht
int ende en es geen onghenuecht
hier of so es orconde iuecht
om dat haer minne wel ghenuecht
dit liedekijn dat maecte juecht
suverheit sprac ende niemen el
seker dats ghesonghen wel
maer niet en weetic wel tbediet
maecte jonckvrau juecht dit liet
en trauwen jaes seide zi
doese comen tote mi
dat soe mi segghe hier of den zin
mettien cam juecht ter zalen in
die sere was ghewellecoomt
meestricghe was soe ghenoomt
voor hem allen diere waren
suverheit sprac wilt mi verclaren
den zin van desen nieuwen liede
ende wat ghi meent in den bediede
dat soudic gherne weten al
juechet sprac god weet in sal
in weeter of no groot no cleen
hoofscheit sprac in trauwen neen
haddi in minnen bet beseven
ghi en hadt niet dit ende dat ghescreven
daer ghi dus in de minne prijst
juecht antwoorde ongheavijst
wat wetic anders dan ic mach horen
hier doer segghen achter voren
in vraechde noit om el bediet
joncfrau juecht van danen sciet
ende liep spelen in de zale
van haer en hadde men meer tale
so wilt was soe in haer ghelaet
met dat zi zaten in den raet
so quam daer gaende de waerdeine
van al der boorch al was soe cleine
soe was so wijs so hoghe van moede
haer name die was vrau hode
van zeden was soe gherangiert
recht als een mijn heer albestiert
nochtan en waer si in der tijt
van haer comste niet verblijt
die daer so minnentlijc was gheseten
elc die hadde gheern gheweten
wat dat liet bedieden mochte
maer juecht doe mi also dochte
een here scoen van rade vroet
up sijn hooft so stoet een hoet
graeu ende groen was sijn abijt
sijn mantel was lanc ende wijt
sijn anschijn merkel ende wijs
suverheit die vrouwe joliis
die sat in haer majesteit
hi seide god groet u zuverheit
hoet met hu staet com ic bezien
hi knielde neder up sine knien
vriendelic dede soene up staen
soe sprac here ic bem ghevaen
in een ghepeins dat mi te stoort
joncfrau juecht die heift ghehoort
an onse lieden van hier binnen
van enen prise van ere minnen
ende heifter of een nieuwe liet ghemaect
woort wise redene wel gheraect
maer wine connent niet ghegronden
melancolie nam tien stonden
den brief die hi al over las
maer den zin die daer in was
verstont hi lichte mee dan zoe
al peinsende sprac hi doe
mijn drie broeders sal icken toghen
ende segghen dat zi hem poghen
na rechte dit te exponeerne
ic biddu hier up tavizeerne
sprac zuverheit up alle trouwe
hi beloofdet der joncfrouwe
ende ghinc up enen wendel steen
daer vrau hoede up sat ende green
ende vraechde hem waer hi henen woude
hi hiet haer dat zoe zwighen soude
soe mide zijns ende lieten liden
in een camer daer beziden
so vant hi sijn broeders al
van spele was daer groot ghescal
als sine saghen wast al ghedaen
vriendelike so was hi ontfaen
van drien heren achemant
deen was sangwijn vaeliant
sijn abijt was hemel blaeu
met eenre mouwen die was graeu
ghewrocht van peerlen ende van goude
thaer dat wies up die moude
dat docht mi witter dan een vlas
sijn oghen clarer dan een glas
sijn anschijn bluesende ende ront
te lachene so stont zijn mont
broeder seidi wildi yet
hets recht dat ghi an mi ghebiet
dander broeder hiet fleumaet
simpel swaer was sijn ghelaet
bleec so was sijn ogheupslaen
evelachtich ende onghedaen
wit ende graeu so haddi an
het moeste wesen een wijs man
diese stelde ende tzamen brochte
want noit saventier sulc weerc wrochte
die derde broeder hiet collorijn
die docht mi heetst van bloede zijn
sijn abijt was graeu ende root
sijn haer was scoon sijn leden groot
sijn anschijn manlic int bescau
stout so was hi nieuwer flau
sinen broeder hi wellecoomde
noch wasser menich onghenoomde
een edel vrauwe scoon van maniere
hare ghewaden waren diere
redene ende ghedoochsamichede
dese twee die waren mede
daer was in ontfaermicheit
scoon ghelaet besceedicheit
een edel vrouwe goedertier
haers heren name was dangier
die zelden hadden pays te zamen
soe en doen si alle diet gheerne namen
maer dat en licht niet in onsen wech
jalouzie ende heer ontzegh
biziende als die qualic zach
thooft so lutsti alden dach
also noch sceluwe lieden pleghen
overmoet die stont hem tjeghen
roukeloos die stont daer naer
al verclontert was sijn haer
sijn caproen was al verdrayt
sijn cousen dochten mi ontnayt
sinen kerel was al beslict
als die sijns selves niet en mict
vrou cuusscheit was daer in den rinc
een pluumkin niet an haer en hinc
so suverlijc was haer abijt
daer na stont lust ende jolijt
overmoet ende vrau envie
dat docht mi wezen een partie
envie docht mi vroilic zelden
haer anschijn stont recht omme scelden
bleec verrompelt ende al verqueelt
dese hadden daer al ghespeelt
met vruechden ende met melodien
si groeten heer melancolien
ende stelden hem in sijn ghebod
hi sprac dat moet hu lonen god
siet broeder heer sangwijn
ende ghi heer broeder collorijn
ende mijn broeder heer flumaet
ende ghi alle die hier staet
hier es ghemaect een nieu liet
daer niemen of weet tbediet
ende ic souds gheerne wesen vroet
rouckeloos sprac metter spoet
wat roucke mi van uwen zanghe
ic souder up studeren langhe
eer icker of te vroeder ware
vraghet enen vedelhare
doe nooptene mijn here jolijt
ende seide swijcht ter quader tijt
wi sullent horen eist jou lief
sangwin nam den brief
ende ghincne lesen over luut
hoe dat minne tedel cruut
was gheprijst met nieuwen zanghe
hier up sweghen si alle langhe
mettien so sprac melancolie
wat seghdi hier of alle drie
wats minne die men dus prijst
mach enich dinc zijn verjolijst
voor ons gheselscap van hier binnen
wat es tbediet van deser minnen
het scijnt wi moeten gaen ter scole
juecht die heift ons ghemaect in dole
met haren wonderleken bedrivene
soe weet wel dusdanich dinc te scrivene
maer niet en can zoet compareren
ende wil men jeghen haer arguweren
soe es so wilt so en slaets gheen gade
mettien so ghinghen si te rade
melancolie ende colorijn
flumaet ende mijn heer sangwijn
maer wat si seiden ofte spraken
si en consten niet ten zinne gheraken
vander materien die si lasen
elc dochte daer deen den andren razen
int ende droughen si over een
dat si souden al ghemeen
studeren peinsen nacht ende dach
bezien wiet eerst ghevinden mach
up dit woort si alle scieden
ende dat elc pijnde om een bedieden
melancolie soude elcken gheven
coppie van datter was ghescreven
doe so screef daer elc copie
ende mijnheer melancolie
cam neder al den wentel steen
suverheit die zat alleen
ende verbeide na antwoorde
als soe den here comen hoorde
vriendelike soe haer omme keerde
den here soe minlic salueerde
hi knielde neder in omoede
hi sprac god groetu vrauwe goede
uwe boodscap es ghedaen
maer ghene antwoorde hebbic verstaen
ende wi en sijn ooc niet so vroet
dat yemen daer den zin verstoet
wi sullen weten hoe dat gaet
maer doch hu niet verlanghen laet
eer enich van den drien rust
soe sprac mi segghet joncheere lust
dat hem niet laet verlanghen
hi sprac ic salre gheerne ganghen
ende segghen hem den rechten zin
doe ghinc hi daer men lieten in
sonder clappen of robbat
vrou hoede die up den steegher zat
ende desen toer al heift ghemerct
vervroet verwijst noch ooc verclerct
sone mocht soe sijn van scalckernien
stappans ghinc soe tot envien
ende vraechde haer stille watter briede
het was van enen nieuwen liede
van minnen ende van plonderinghen
hoede sprac gaet men hier zinghen
wanen comt ons die ghenuecht
envie seide joncfrou juecht
die altoos om beroerte poocht
doet jaes dan sal niet langher sijn ghedoocht
wildi volghen mijn beraden
wi sullen gaen met liever laden
ende draghen met ons tselve liet
ende ondersoucken al tbediet
daer boven in die hoghe zale
ende vertrecken dese tale
des burcghgraven camerlinghen
si sullent vor minen here bringhen
als hijt weet het wert verboden
of hi salre yemen doden
mettien sach hi se te gader gaen
met grammen moede bevaen
verstoort ende wel ghestelt
om te makene een ghescelt
ende dies en cozen si gheen ghewin
dus camen si ter cameren in
als si den burcgrave saghen
sonder yet daer of ghewaghen
knielden zi neder up die eerde
ende groetene met groter werde
hi niech hem metten hoofde weder
teenre camer ghinghen si weder
daer vonden si staen in een beringhen
alle vive die camerlinghen
ende in de middel der paertye
so stont mijn heer melancolie
ende hadt hem lieden al gheseit
doe wast verloren aerbeit
verzuumt so hadden si haer canze
die hadde ghezien haer contenanche
hi en hadt vergheten nemmermee
lelic zagen dees twee
om dat zy mochten doe ghedriven
discoort warringhe ende kiven
si peinsden noch om een verbeiden
van daer en consten si niet sceiden
mids dat men haer gheware wart
envie die daer yoren tart
ende groete tgheselscap al
stille sonder luut ghescal
so stonden tzamen deze zesse
bezich metter minnen lesse
die hem melancolie brochte
vrou hoede peinsde in haer ghedochte
al doe ic dese vaert om niet
ghevallet so dat mi ghesciet
stede ende stont ic salt so brauwen
datter yemen om sal wrauwen
maer ic sal noch beiden ende zwighen
uter cameren ghinghen si nighen
der zalen in daer soe uut cam
daer soe den burchgrave vernam
dat soe niet langher zwighen conde
popelende bin den monde
daer zoe den buerchgrave leet
wisti seide soe dat ic weet
het souder anders binnen gaen
niet wel consti haer verstaen
hi vraechde waer of dat zoe sprac
haer caproen dat soe of stac
sere was soe te bandiceirt
want hi wilde verclareert
hebben dat hoede seide haer te voren
so stille hi en mocht verstaen no horen
langhe peinsde soe ende zweech
ende soe stupede ende soe neech
ende emmer so wijsde haer den moet
eist dat hijt mi segghen doet
so worden si mi alle tjeghen
die nu vrient te zine pleghen
ende lieghic ent een ander zeit
dat ware mi grote lelicheit
al de sculden mens mi gave
noch so sprac die buerchgrave
twi en doedi mi berecht
daer ic hu omme vraghe seght
mi dincke dat ghi hu beghint veinsen
niet langhe en durste soe haer bepeinsen
si en moeste doen dat hi haer hiet
haer anschijn stoet in verdriet
ende seide here mi niet en wroucht
het es hier binnen al ontvoucht
elc stelt hem uut uwen bevele
hets recht dat ic niet vor hu hele
heist dat ghijs niet in tijts belet
ghi worter selve bi ontzet
nu nemes ware ic rade hu tfienst
ic hebbe gheweist in uwen dienst
sint dat ic vroescap eerst gheloude
alles men mi hier betroude
sonder nu dat heift mi wonder
deen ruunt boven ende dander onder
daer ic niet over bem ghelooft
al omme bem ic of gheclooft
in mach nieuwer mede gaen
die buerchgrave diet al heift verstaen
wonder hebbende deser reden
hi sprac bi vorsienicheden
vrou hoede ghi hebbet mi gheseit
van dinghen daer vele an leit
maer wat dinghe es den rechten zin
daer dit grief soude ligghen in
soe sprac vraghet envien
die hoordet ende melancolien
toghen in een vreemt upzet
niemen en saltu segghen bet
maer na dat icker an versta
eist dat voort niet en ga
daer sal een meerder achter risen
bi redenen willict hu wisen
een cleene quaet daer niet vele an leicht
als men dat tantierne pleicht
soot ouder wart soot voorder groyt
int ende warter of vermoyt
dus en es gheen quaet so cleene
wil ment antieren en comt te weene
ooc seit catoon dat cleene cose
dickent comt te groter nose
hier bi wilt u in tijts verzien
hi sprac ghi steket up envien
hoe sout soet weten bet dan ghi
heer buerchgrave soe seit mi
anders en haddics niet gheweten
wie men vermaende ic was vergheten
haren raet si voor mi heilden
want doe si alle te zamen speilden
ende droughen haer dinc over een
doe sat ic up den wendelsteen
ende envie die camt mi segghen
doe wildict hu voor oghen legghen
om te lettene al meskief
want hu welvaren es mi lief
maer wat ic tote hu hebbe gheseit
dat blijft hier onder voet gheleit
van mine doet gheen ghewach
noch vint mer up desen dach
die werringhe strijt ende discoort
met woorden souden bringhen voort
up dat niemen wel ne wiste
dat si tbeghin sijn van den twiste
hier toe drouch vrau hoede moet
met dat soe hier mede besich stoet
so camen daer de camerlinghen
ende hadden tliet beghinnen zinghen
om te verblidene haren here
doe wart hoede uten kere
ende ghinc staen deersen an de weech
heer melancolie neech
ende seide hedel here ziet
hier es ghemaect een nieuwe liet
ghelievet hu dat suldi horen
om dat si daer knielden voren
peinsde de borchgrave om hoeden
na sijn beseffen na sijn bevroeden
so en consti daer gheen erch in scauwen
want sijn upperste betrauwen
ende ooc sijn secreetste raet
dinct hem dat nu bi hem staet
ende wies si hem durren raden
dat hoopti wel te durwaden
doe seidi ghi sijt welcomen
nu wilt mi die waerheit nomen
wat dinghe eist dat ghi mi wilt toghen
daer brochten zi den brief vore oghen
ende lazen hem der minnen prijs
daer die burchgrave sijn avijs
toegaf int bezien van overslane
maer si hebben te verstane
daer die woorden of orconden
dat en consten zi niet ghegronden
hi sprac wie heift dit liet ghemaect
van minnen dat dus zoete smaect
ende dat mi te hoorne wel ghenuecht
melancolie seide juecht
ende soe en weet niet selve twi
doese comen tote mi
ende mi bedieden woort ende zanc
vrau hoede die daer stont ende dranc
an den weech als dongheloofde
stont ende lutste metten hoofde
ende ghinc van danen sonder segghen
in ene traelieveinster legghen
quansuus ic make den waenicwaers
een liedeken docht mi zijn van eens sjaers
dat zonc zoe stille int uutwert zien
mi en mach so leider niet ghescien
mochtic noch zien
minen wil in waer ghenesen
die tsoorghen staet moet zoorghen plien
of eeren vlien
menich zoorcht van tween te drien
hi en weet om wien
ic moeter een of wesen
dus sanc hoede ende medesen
ende groetede den borchgrave
die haer vraeghde twi zoe gave
sulc liet of wiet haer brochte
dat men niet verstaen mochte
soe sprac here het cam uut mi
dinct hu datter yet in si
dat werdich es dat ment verseict
so eist recht dat ghi mi verspreict
in loghens niet ic maecte tliet
maer elc en weet niet al tbediet
wat hi seit of wat hi scrijft
nochtan hi onversproken blijft
hebbic ant maken yet verbuert
so mocht ment hebben van eerst ghescuert
ende seide al stille in haer gedochte
came datter of comen mochte
soe soude sulke note maken
men zoudze niet gheconnen craken
wie sal verbieden mi mine ghenuecht
die burchgrave die niet dan ghenuecht
hadde gheantiert al sinen tijt
van alre moeynessen quijt
die begonste nu eerst peinsen
of haer juecht yet mochte veinsen
ende dat soe mi seicht mach sijn waer
die camerlinc here hoortnaer
heer lichtghevoel heer smakelijn
seiden dat wel mochte sijn
mids dat haer lusticheit es so groot
so en heift soe gheens lieghens noot
al vul vruechden es haer zin
ten eenen hoor uut ten andren in
lettel soe up yement gloost
wie haer vroomt of wie haer noost
nemmermeer en machse dwinghen hoede
want soe es ontgaen der roeden
al haer solaes ende al haer ruste
leicht soe in den zanc van luste
haer en rouct wat soe hem brinct
ghescreven up dat hijt bezinct
hier in doe ic haer onsculde
doe beval hi up sijn hulde
dat elc om peinzen soude poghen
diet eerst ghevroede came vor oghen
dan wildijt van hem horen zinghen
doe so sciet elc zonderlinghen
deen ghinc hier ende dander daer
ende emmer ghinc vrau hoede naer
ende bezach wat menre bedreef
die burchgrave in sijn ruste bleef
melancolie die cam weder
al den hoghen steegher neder
ende ghinct vertrecken zuverheden
die in de zale zat beneden
dat elc om peinsen was ghegaen
nu latic van hem leden staen
ende wil u segghen hoe ic voer
alsic hadde ghezien al den toer
doe seidic hopen mire vriendinnen
hoe si beroert waren van binnen
om een liet dat juecht verzierde
dat niement daer en correngierde
noch dat niement daer en verstont
no juecht die selve vant den vont
vrou hope sprac dits arde goet
nu bem ic blide in minen moet
want ic hope dat wi sullen
dangiere ende hoede wel verdullen
want ghi cunt zinghen ende maken
sanc ende woort die zoete smaken
bi minen rade so suldi
maken yet dat vroylic zi
wi sullent zinghen so dat clinct
kila gaf mi penne ende inct
ic screef met willen een liedekijn
helen es in therte mijn
dit was bezonghen ende bescreven
vrau hopen haddict zaen ghegheven
die tende las ende ooc tbeghin
ghenouchte groot so adde soe daer in
maer vorziene diet lesen hoorde
begreep mi daer van eenen woorde
ende toochde redene in tbewisen
dat ic niemen soude prisen
daer hijt selve hoorde toe
en es gheen hovesscheit daer ment doe
wat goet es prijst sijns selves waerde
ende ooc uut quaet noit goet en baerde
dus en heift elc gheens prisens noot
uut duechden soe mi dit verboot
al was ic een deel bescouden
jans mi god ic salt onthouden
ende om dat soe dit blameerde
rechte voort ic avizeerde
up een ander vroilic liet
twelke mi vrou hope hiet
als zi dit saghen ende bezaghen
begonst vrou hopen wel behaghen
ende vraechde vrou verziene hoe
men best soude bringhen toe
dat men dit zonghe in de zale
vrou verziene seide wale
juecht comt onder wilen hier
spreken jeghen den portier
als soe hier comt sonder vorsegghen
sal ict in haren weghe legghen
rechte voort so sal zoet lesen
aldus so salt daer ghesonghen wesen
gheen beter ic ghevinden can
vrou hope sprac so neimt dan
ghi moet helpen dat comme voort
mettien so leide soet up een boort
in den wech daert lach onlanghe
juecht die cam met haren zanghe
singhende met bliden zinne
gheen dijnc gheprijst vor reine minne
so verre ghinc soe dat zoet sach
waer den brief ghevouden lach
dien soe aestelike ondede
daer las zoe haer ghenouchlichede
soe sach al omme wane hi cam
niement soe daer omtrent vernam
het dochte haer boven maten wonder
soe sach boven ende onder
doe cloppede soe ter selver ure
an den rinc van der dure
wine spraken niet ende soe niet
al lesende drouch soe tliet
tote luste die was haer stael
ende van sanghe naturael
ende toochdet hem ten selven stonden
ende seide lust dit hebbic vonden
ic biddu willet over zinghen
hi sprac wie mocht u hier an bringhen
dustanich en hebbic niet ghehoort
maer hevet also zoete acoort
als die woorden gheven zin
so esser vele duechden in
doe ghinc hi maken een ghezinc
daer elkerlic vruecht of ontfinc
juecht die sprac so wats ghescie
ic toocht den here melancolie
lust die zeide dat radic wel
licht so waer si ende rebel
ende ghinghen melancolie soucken
beede in cameren ende in houcken
so verre dat soene vant int ende
diese nouwelike ne kende
so zere sat hi ende studeerde
up tliedekin dat soe ordineirde
vriendelike groete soe den here
hi hietze welcomme wel zere
ende seide ghi doet mi doleren
mi en laet ghi gheen avizeren
in can gheweten niet den zin
dat icker of te vroeder bin
hoe sere ic mi ghepense ende poghe
juecht sprac of ic u toghe
een nieu ende ict u wille gheven
bet ghenoot ende bet ghescreven
ende dat ghi selve sult orconden
in weet wiet maecte maer ic hebt vonden
daer ic leet in enen brief
suldi mi dan hebben lief
ja ic sprac heer melancolien
doe gaf zoet hem ende liet hem zien
doe wart hi peinsende int gheles
daer desen brief ghescreven es
daer es seker yement bi
die meer van minnen weet dan wi
joncvrou juecht wilt mi daer leden
des ghinghen zi onder hem beeden
voor die duere des portiers
met dat si leden vor dangiers
so vraechde dangier waer zi ghinghen
si seiden wi sullen varinghen
weder commen wy en gaen niet verre
dangier docht mi wesen erre
om dat si ghinghen voort waert uut
als wi hoorden haer gheluut
die in kilaes camer waren
begonstic flouwelic ghebaren
vrau verziene hiet mi gaen
hiewer uut den weghe staen
buten oghen up avontuere
of zi camen bin der dueren
een achter duere soe ondede
daer cam ic in een groen stede
die strecte ter poorten waert
so verre dat mi wart verclaert
int up waert zien dat zoete licht
dare ic uut ontfinc den scicht
beroert ende flau wardic om therte
ende een vernieuwen van der smerte
bevinc mijn cracht daer ic dus stoet
ende ic verloos al minen moet
hope en was mi niet omtrent
als die en weet negheen belent
stondic van groten vare bleec
menich waerven ic verzeec
hadde twifel daer ghemoghen comen
hi hadde mi weder up ghenomen
maer hi was te verre van dan
dat ic wel wiste maer nochtan
was ic van twifele so vervaert
dat ic mi haeste te hopen waert
bevende cam ic ondaen
mijn bloet was mi van vare ontgaen
met dat ic cam daer up den vloer
so trac melancolie tsnoer
ende joncfrau juecht die was so scone
dat soe mi dochte eens hemels wone
hope die mijns ware nam
wie datter blide om was of gram
si en liet mi niet daer om tantierne
als die mi wiste te bestierne
ghinc soe bi mire ziden staen
melancolie sprac vorziene aen
ende juecht die vraechde ooc haer
wanen dat wi camen daer
vorziene sprac al bi besceede
het sijn mijn maghen alle beede
siec es deen ende onghezont
ende daer toe jammerlike ghewont
van hier binnen hi en weet hoe
of bi wien dat coomt toe
en ware allene die hulpe mijn
hi hadde in meerder noot ghesijn
ende ooc mijn nichte die daer staet
die welcke heeft leden menich quaet
van twifele die noit dede wel
hi vincse ooc met moede fel
van danen camen si beede hier
nu moet ic wesen haer bestier
ende die hem helpen doen mi lieve
nu dat hi comen es in grieve
ic sal hem helpen up dat hijs gheert
want hi es alre eeren waert
hovesch so es hi ende vroet
niemen om niet duer hem en doet
wetende es hi ende suptijl van zinne
sanc ende woorde van der minne
can hi maken ende bezinghen
wat men hem can te voren bringhen
ghestade es hi ende vul der vruecht
mettien andwoorde joncfrau juecht
lachende seide zoe vrau verziene
het es wel recht dat hi u diene
hi staet so wel in uwen prijs
ooc so kennic u avijs
een deel so ic mi can beseffen
dat ghi niement sout verheffen
hi en ware te vullen prisens waerdich
ende ware hi hyewer in overdadich
of hadde hi ergheit in den zin
ghi en hatten niet ghelaten in
ende tuwer eeren up tgoede betrauwen
so wil wine gheerne bi u scouwen
melancolie mi aenzach
sijn oghen gaven gheen verdrach
an mi van boven tote beneden
in een ghelaet van simpelheden
seide soe vorziene uwe tale
es wel ghenomen altemale
up u staet ons betrouwen al
noit en hadden wi mesval
bi uwen doene bi uwen rade
wat ghi doet houden wi gestade
die burchgrave u vor al betraut
hi ontfaet dat ghi ghelaut
nu biddic u doet ons ghewach
of hier yemen binnen zach
eenich brief daer voren legghen
vorsiene sprac ic salt hu segghen
den brief deidic te deser stat
onverzienliken icken vergat
mijn hoochste neve wel gheraect
die gaffen mi als hijt hadde ghemaect
om mede te cortene minen tijt
melancolie sprac es hijt
die dit maecte hi es wel waert
datti hem met ons ghenaert
in sinen aerm vriendelijc
nam mi die here in vruechden rijc
doe begonst een ander lesen
dat dochte joncfrau jueghet wesen
so soe meer las meer soe vernam
bet ende bet hi haer bequam
doe sprac te haer mijn vrou vorsiene
ghi en vont niet een onder tiene
die so vele duechden weet
als hi doet die daer bi u steet
van minnen duechden ende van eren
dies mach men vele an hem leren
want al eist minlic dat hi maect
nu sijn wi beede wel gheraect
sprac mijn heer melancolien
dat hem messciet sal mi messcien
ic nemen voort an in mijn hoede
hoe mochtic blider zijn van moede
so wel was ic in sijn greye
hi sprac ic gheve u mijn levreie
nu zie dat hi hem also draghe
dat hem niemens sijns beclaghe
want dat hi enich erchs verdiende
nemmermeer en haddi ons te vriende
doe gaf hi mi sijn caproen
ende dat so hieti mi andoen
graeu so was hi van coluere
hi hiet mi bliven bin der duere
tote hi weder came te mi
met deser talen scieden zi
heer melancolie ende juecht
ghinghen wech met groter vruecht
ende lieten mi bi hopen staen
blidelike sprac soe mi haen
ghi muecht wel zijn een blide mensche
want ghi ghevaren hebt te weinsche
leven muechdi sonder vaer
vrau verziene sprac hets waer
maer eerst onthout dat ic u lere
al eist dat men comt ter ere
ende mer niet in bliven can
so cleefter groten lachter an
ghi sult dus gaen ende poghen
altoos in duechden om verhoghen
ende al heift yement up u nijt
so ongher in thert niet en zijt
dat ghi u wreict met quaden daden
ghi sult verbeiden al met staden
pijnt hoe ghi best verdienen muecht
dat ghi den lieden wel ghenuecht
ende der bozer nijt verdriven
al met duechden sonder kiven
swighen suldi ende merken
ende bi vroeden rade werken
warachtich sijn in uwe woorde
ompaeis stellen in acoorde
niet begripen anders daet
altoos met uwen betren gaet
spreken met besceedicheden
wacht u van onreinicheden
hout mate in u voetsel nemen
met uwen vrient wilt niet vervremen
in node suldi hem staen bi
laet elcken wesen dat hi zi
dinct u dat een ander mesdoet
so wacht u dies ende peinst om goet
draecht uwe ghewaden suverlijc
sidi aerm sidi rijc
benijt niemens gheluchichede
wat u es sijt ghepait daermede
sijt redenlic in u begheren
weest vrome in hu onrecht weren
overmoets suldi u wachten
al sidi rijc ende groot van machten
sijt meender ghetrauwe ende ghestade
also tghewin also de scade
sijt niet te drouve om gheen verlies
no niet so blide ghine wacht u dies
ghi en peinst hoe wel dat met u ga
tgewin tverlies en compter na
bi maten neimt bi maten gheift
doet dat gheen onrecht an u cleift
siet dat ghi die int herte vest
want het es u alre best
ende eist dat ghi u wilt versumen
thof so sullen wi moeten ruumen
want elckerlic soud mi nu
witen also wel als hu
om dat ic hu hier binnen brocht
ic sprac die u verwrochte
vriendinne hi dade onwijsheit
aldat ghi mi hebt gheseit
dat sal ic wel leeren onthouden
niet verbreken bi minen scouden
hope sprac god gheeft u gratie
wi hebben hier nu langhe spatie
ghehat van misseliken zaken
verziene wilde mi vermaken
mijn wonden ghinc zoe doe bezien
die soe verwaerde van messcien
soetelike soe die wieke uut trac
ende zuverde datter binnen stac
ende stac die wiecke weder in
doe docht haer in haren zin
dat de wonde was ghewijt
dies was zoe een deel verblijt
ende maecte daer ter selver stede
een wieke die stac ghestadichede
ende stacse in der wonden gront
doe so seide zoe blijft ghezont
also langhe als ghi sult leven
sullen hu de wieken bate gheven
doe ghinc hi weder zitten neder
ende keec duer die splete weder
ende sach wat men daer binnen dede
daer sach ic zitten zuverhede
met eenre amoureuser partie
juecht ende heer melancolie
fluemaet ende colorijn
daer toe mijn heer sangwijn
sconeghelaet ende vorzienicheit
goedertier ontfaermicheit
hoede envie ende dangier
daden ter poorten haer bestier
rouckeloos zat maer overmoet
dochte mi datter bachten stoet
jalouzie die stont hem bi
daer na zat dat dochte mi
hovesscheit jolijt omoedichede
simpelheit ghedoochsamichede
ende een deel werder vrouwen
die ic hoorde nomen in trouwen
lust die hadde bi der hant
den brief die juecht te voren vant
die was ghelezen ende ghezonghen
die kelen daer so zoete clonghen
het dochte mi sijn een paradijs
elkerlijc gaf hem prijs
diet ordeneerde in zijn avijs
dat liet te maken so jolijs
doe vraechden daer die heren drie
haren broeder melancolie
wie dat hem gaf also ghemaect
of waer dat hier an was gheraect
het docht hem also zoete zijn
hi seide het es de cnape mijn
die ic niewelic hebbe onthouden
si seiden dat si alle zouden
sinen cnape gheerne zien
doe cam heer melancolien
daer ic zat om mi te halen
omme mi te leiden bin der zalen
twelke ic arde gheerne dede
maer vrau hope moeste mede
mijns meesters livreie ic drouch
als si dat zaghen elc die louch
up stont heer colorijn
ende flumaet die broeder zijn
ende hieten mi beede wellecome
so dede sangwijn de vrome
maer hi bleef zittende daer hi zat
in weet of hi tupstane vergat
of weder hijt al willens liet
overmoet die dit al ziet
gaf mi twee oghen in onwerde
ende streec rechte voort sire vaerde
maer ondanc hem so was ic daer
elkerlijc die trac mi naer
in deere van melancolien
doe sat ic bi der compaengien
ende elc met sanghe bliscap dreef
metten brieve die ic screef
daer hoordic lust ende vroylichede
ende ic begonst te zinghen mede
in een vroilic berueren
uut grooten luste van natueren
als zi dat hoorden algemeene
lieten zi mi den zanc alleene
so dat ic emmer also sanc
elkerlijc gaf mi den danc
rouckeloos sprac dat hem en rochte
wat hi gave ende hijt horen mochte
heer colorijn ende heer fleumaet
namen eenen corten raet
ende gaven mi als vrient in scine
elc die lievereye zine
dat zaghen zi alle die daer zaten
sangwijn en const niet ghelaten
hi en gaf mi concent sire cleedren
wie mochte mi doe verteedren
hope stont up nu ende louch
als die wel zach haer ghevouch
doe tart bet naerder hope
hemelike gaf soe mi nope
ende ruunde so dat niemen hoort
dat ic hiessche rechte voort
penne ende inct ende dat ic screve
enich liet dat redene gheve
dat ic hiesch dat was mi brocht
stappans haddic int ghedocht
een liet met zoeten woorden claer
tselve dat hier volghet naer
als dit liet ghescreven was
elkerlic diet zach ende las
dien docht grote vreimthede
dat ic up so corte stede
hadde ghemaect dustaen een liet
elc te wondre up mi ziet
mijn meesters alle viere
die mi hadden in bestiere
juecht ende lust ende hovesscheit
goedertiere ghedoochsamicheit
ende alle dandre die daer zaten
begonsten hier in vruechden vaten
ende droughen over een
den edelen buerchgrave reen
te toghene dat zoete liet
in sacher niement diet ontriet
doe ghinghen zi in dhoghe zale
daer zi vonden altemale
des buerchgraven camerlinghen
diese blidelike ontfinghen
doe gaven zi dat liet daer naer
ghinc ment lezen openbaer
de woorden elkerlic wel becam
den brief melancolie nam
ende drouchen voor den grote here
diene willecomde zere
heer smakelin die moesten lesen
daer na moest bezonghen wesen
alle die daer waren comen
ghinchen teenen hope dromen
ende songhen tliet met zoeten lude
daer en was gheen vois so rude
hi en was eens inghels voys ghelijc
die buerchgrave van machten rijc
seide nu secht mi tbediet
wie heift ghemaect dit zoete liet
doe andwoorde melancolie
here hu wille hier in ghescie
een cnape hebbic in mijn onthout
sijn wetentede es menichfout
ghetrouwe so es hi ende ghestade
hovesch scone wijs van rade
subtijl van dichte ende ook van zanghe
dies so en es niet leden langhe
dat hem twifel hilt ghevaen
bi eenre vrouwen es hi ontgaen
die scoonste die ic nie en sach
ende die es bi hem al den dach
ende brochten voor onsen casteel
daer ontfinc hi een quareel
daer hi de wonde noch of draecht
jammerlike waer hi gheplaecht
waer hi an kila niet gheraect
verziene zijn wijf heiften vermaect
met twee wiecken die soe hem gaf
ooc so seide zoe mi waer af
dat zoe de wiecken heift ghewrocht
daer die wonde bi es ghezocht
deen es swighen ende helen
dese houtene sonder quelen
dander heet ghestadicheit
die socht hem sinen aerbeit
nu hebbicken bi mi ghenomen
om dat hi es hier binnen comen
uut duechden ende uut hovescheden
bleven es hi bi zuverheden
om te corten haren tijt
die buerchgrave sprac ghi zijt
sijn meester heer melancolien
haelten mi ic wilne zien
doe camen zi met bliden ghescalle
neder van der zalen alle
mijn meester hiet mi met hem comen
mettesen hebben wi vernomen
jalouzie ende envien
dangier hoeden van dier partien
ne waren zi niet arde blide
hoede die sach arde wide
so deden dandre elc die vraechde
wat ic sochte of wat ic jaechde
si saghen zere up mijn parure
hoede sprac dits avonture
hoe comt dese aldus ghecleet
wie hevet hier aldus bereet
trouwen dit es toverie
icke sprac heer melancolie
het es mijns broeders cnape ende de mijn
hoede sprac dat en sal niet zijn
gheens cnapen hebben wi te doene
twi sidi nu van uwen caproene
milder dan ghi waert noyt eer
ghi muecht so doen wi sullen meer
der an verliesen dan der an winnen
wi zijn lieden ghenouch hier binnen
al maect ghi ons gheen nieu costume
het dinct mi beter dat hi rume
hovesscheit sprac ende goedertiere
vriendelic te dangiere
ende scoonghelaet ende ontfaermicheit
hier of en doet gheen noot gheseit
wi kennen wel so duechdelijc
hi en doet ons nummer onghelijc
hi es ghestade ende hovesch van zeden
ghetrauwe ende ooc vol vroilicheden
of hem die buerchgraeve wil verkiesen
hoe mochten wi daer an verliesen
want van den goeden comt gheen quaet
ghi weet dan doet sprac schoneghelaet
ontfaermicheit sprac hoeden an
een wonde so heift ontfaen
die moet van binnen ghescoten wesen
die spade soude ghenezen
ne dade vorzienen goet bestier
hoede sprac ende ooc dangier
als die vreemde onnosele clemmen
siet men dickent dat zi gremmen
uut scalkernien diese leeren
daer zi haer vrienden bi onneeren
wat batet hier omme vele ghekijft
ic worder eer omme ontlijft
dan dat zi hier binnen bleve
so langhe dat hi ons verdreve
ende worde groot ende maecte mi cleine
die vroeden segghen en es negheine
wijsheit dat men love of prise
dinghen die van nieuten risen
ten zi dat men eerst tende ziet
dan na den risene hem ghesciet
heer melancolie ghi
die regement hier binnen zi
haddi lief mijns heeren eere
ghi en dades nemmermere
want men mach niemen betrouwen
dangier sprac het sal ons rauwen
hier na up dat men dit ghedoocht
in wil niet zijn verhoocht
no int tbedwanc van enen knecht
envie seide ghi hebt recht
overmoet die cammer mede
ende seide dat mens niet en dede
doe cam ghedronghen jalouzie
ende seide maken wi partie
doe so riepen zi over een
hier en salre wonen gheen
elc pine dat hijs te boven coomt
doe wart ghinder zere ghedroomt
ende ghescolden ende ghevlouct
hoede die was daer ghehouct
ende ghesteken ende ghesleghen
overmoet die wasser tjeghen
wat si vochten en halp hem niet
si moesten bliven int verdriet
lude riep melancolie
mijn here wille dat ghescie
suldi beletten sijn begheren
nu sijt so coene ende willet weeren
of uwer enich es so stout
doe namen zi mi in haer behout
ende loeden mi den steegher boven
hoede die was al verscroven
ende lach daer up tpavement
van den slaghen ende steken blent
soe riep tote zuverheden
dies en es niet langhe leden
dat ic gheerne hadde belet
tghuent dat hier up es gheset
nu moet ic om mijn goet bestier
ligghen blent ghesleghen hier
maer zeker men sal noch hier naer
segghen hoede seide waer
verwaert u seidzoe tot zuverheit
mijn wachten es hu voort ontzeit
met gheen oghe can ic ghezien
hoede croop over haer knien
dat soe te haren bedde gherocht
wat soe steende ofte crocht
suverheit en slouchs gheen gade
doe camen wi ten hoghen grade
daer die buerchgrave zat
in een singereuse stat
met vruechden sonder enich commer
sierheit was daer sonder nommer
wi knielden alle omoedelijc
edel here van machten rijc
dit es ons cnape ende ons gheselle
die ic in u ghenaden stelle
die buerchgrave sprac te mi
mine jonst die ghevic di
hu ghelaet mi wel ghenoucht
nu ziet dat ghi u selven voucht
in den dienst van uwen here
dat hi u niet van mi en kere
doe hiet hi zine camerlinghen
dat zi de slotelen zouden bringhen
van den castele al omtrent
ic wil hem gheven tregement
nie langhe zi daer over zochten
drie slotelen zi mi brochten
die hinghen zi an minen gheere
deen heet trauwe dander eere
die derde slotel hiet antieren
dese hieti mi so bestieren
dat ic negheen daer of verlore
het ware mijns selves orbore
dat ic se wel verwaren soude
doe so brocht mi van goude
scoonghelaet ende goedertiere
een vat bezet met steenen diere
hi hiet mi drincken rechte voort
dranc die men daer hiet confoort
die mi duer ghinc dat herte mijn
ende uut mi dreef der wonden pijn
dus was ic uppercamerlinc
jueghet lust jolijt met mi ghinc
ende al die zoete compaengie
dancten heer melancolie
van vruechden dat ze hadden in mi
minen here was ic bi
ende metten camerlinghen al
was ic also liefghetal
altoos elc na mijn hulde stoet
dangier envie ende overmoet
jalouzie als elc dit zach
si lietent hebben goeden dach
al souden zi daer omme ontzinnen
haer overhooft was ic daer binnen
si moesten swighen ende ghedoghen
vrau hoede ghedoochde aen haer oghen
want soe en sach een steke niet
tote mi wast al wildi yet
elc stont daer na mijn ghebod
dies jonste mi der minnen god
in deser over groter weelde
die mi niet een twint verveilde
was ic onthouden menichen dach
dicken ic te makene plach
menich soete minlic liet
also ghi een hier of ziet
weelde nemmermee verganc
wie minlic es in liefs bedwanc
so wie dient om der minnen danc
hope es sijn hoochste aenvanc
met dustanichen zoete lieden
addic te vriende alle mesnieden
ende hiltse so an mi ghevest
die mi dienden dochtem best
die burchgrave die hadde mi
so lief dat eens was ic ende hi
sijn wille was also de mijn
in mochte niet bet met hem sijn
mids dat ic so ghetrauwelijc
regierde die drie slotelen rijc
vrou hopen gaf ic ghiften groot
nieuwer of en hadden soe noot
vrau vorziene ende kila
maectic rike cort daer naer
wordic also wel ghelooft
alle namen si an mi hooft
mijn ghebodt was al ghedaen
als ic wilde mocht ic gaen
ten palaise daer dat licht
so meesterlijc up was ghesticht
ten veinstren twee enter collomme
ende tpalais al omme ende omme
om dat ic die drie slotelen drouch
elc dede mijn ghevouch
niemen mi daer wederseide
daer ic mijn ghenoucht an leide
die int tpalais daden wachte
dienden mi bi daghe bi nachte
als icker cam wast al ondaen
daer ic van buten moeste ontfaen
lucht van also zoeter aert
die de burchgrave sende up waert
aller specien onghelijc
die men vint up eerderijc
want al haddic alle de pijn
allene ghehadt int herte mijn
die in de werelt mochte wesen
die lucht die hadde mi ghenesen
hoe mochtic leeden beter leven
al hadde mi god willen gheven
van alle weinsche mijn verkiesen
so en haddic niet willen verliesen
aldus was ic in weelden daer
menich dach meer dan een jaer
ic ghinc boven ende beneden
overzien die zoete steden
tpalais cameren vouten ende zale
in mijn ghewelt wast altemale
vrou hopen haddic al vergeten
nieuwer of en wildic weten
dan te souckene mijn gheneucht
suverheit hadde al de duecht
niemen en hadde els mijns coppie
envie ende jalouzie
begonsten baren haren nijt
ende alle sonder heer jolijt
overmoet ende heer dangier
worden mi beniden hier
so daden meest al dander mede
als si de verwaenthede
van mi saghen also groot
met antierne ic ontsloot
al dat mi vruecht ontsluten hiet
trouwe noch eere en beeschdic niet
int ende cam roukeloos
ende dede so dat ic verloos
alle beede mine slotelen
doe mense niet en hoorde rotlen
ende si der fouten worden gheware
elckerlic liep mi naere
ende vraechde waer ic hadde ghedaen
die slotlen die ic hadde ontfaen
mettien so tastic metter hant
antieren ic allene vant
trouwe ende eere waren wech
stappans cam mijn heer ontsech
ende ghegreep mi biden gheere
ende leede mi vor sinen heere
die mi leleke bezach
als hi hoorde haer gheclach
antieren was mi daer ghenomen
die mi beniden camen dromen
elc wilde mi te vane poghen
die burchgrave ontseide mi sijn oghen
hoede die langhe hadde gheqweelt
van vruechden nu haer herte speilt
haer oghen waren al ghesont
doe liep soe ter selver stont
daer zoe vrou hopen vant allein
ende stac die werde vrouwe rein
ter zalen uut ter brucghen neder
in sachse noit sider weder
twifel vincse in sijn bespien
kyla ende zijn wijf vorzien
weenden utermaten zere
haddic ghehouden hare lere
en hadde mi niet aldus ghefaelt
noch ziet men dickent dat hi daelt
die hem hogher wil heffen
dan redene gheift in zijn bezeffen
te rechte gheift men hem de scult
die sijns selves gheluc verdult
met onbesceedichen overmoede
ic rade dat hem elc man hoede
die int gheluc van minnen zi
mijn vier meesters namen mi
die cleedren die zi mi gaven
daer moestic van den steegher draven
doe ghemoetic vrau hoeden
met eere groter scaerper roeden
een coorde brochte soe in haer hant
daer zoe mijn handen mede bant
ondanc was der coorden name
soe seide dat mi wel betame
in hadde ghenen so lieven vrient
hi en seide dune hebs wel verdient
hovescheit goedertierheit
scoonghelaet ontfaermicheit
ende alle dandre keerden weder
in sacher noit gheen zeder
te rechte mochtic mi verspuwen
hoede ghinc mi zere verduwen
envie ende mijnheer dangier
gaven mi menichen quaden pier
ende leeden mi neder uter zalen
een brucghe liet soe neder dalen
daer ic over moeste passeren
hoede ghinc mi rampeneren
dickent seide zoe het es wonder
dat ic hu niet verdrincke hier onder
den anxst die mi in therte lach
dede mi ontglozen zo wat ic zach
maer emmer cam ic voor een duere
wies name was gheheeten zuere
hoede langher lette niet
enen slotel nam soe die verdriet
was gheheeten daer soe mede
die staercke poorte open dede
fellike zoe mi der binnen stac
mi dochte dat mi therte brac
die poorte sloot zoe weder toe
ende lude riep zoe up mi doe
blijft daer ende hebdi wel ghedaen
ghi sult daer uwen loon ontfaen
nu es mi nakende vele vernoys
mettien verlozic haren voys
waer waert dat ic mi belende
in sacher an beghin noch ende
dan een muer die was so hooch
daer en cam niemen uut hi en vlooch
so vaste was dat hof besloten
met steenen yser vast gheghoten
daerin was ic der daghen twee
mettien besief ic dat mi wee
de wonde dede die ic drouch
voor mijn herte mijn hant ic slouch
daer ic te voren die wieken taste
doe stacker eene entie onvaste
dander wiecke was verloren
die verziene om mijn orboren
bi namen hiet ghestadicheit
doe zoe mi leerde wijsheit
als soese mi int herte stac
ic tastese maer die wonde lac
helen swighen wasser in
maer ghestadicheit wasser min
dies ic ghedoochde pine zwaer
truerende ghinc ic hier ende daer
spisen was ic hier onnaer
hongher cout anxst ende vaer
cam mi menichfoudich aen
doe sach ic bin den hove staen
seven bomen wel gheladen
elc met sonderlinghen bladen
daer toe met diveerschen frute
doe proefdic van wat virtute
doe was teerste daer ic of tructe
een tac daer ic een rijs of plucte
drie smaken hi mi gaf
daer ic niet verblide af
ziecheit zwaerheit ic ontfijnc
suerheit die daer mede ghinc
dese drie waren des fruuts condicien
in manieren van justicien
om wrake van dat ic hadde verbuert
dander boom die niet verzuert
mochte sijn van sinen draghe
daer nuttic crancheit ende claghe
dat moettic cuwen nacht ende dach
want ic niet wel teeren mach
dien derden boom beghonstic prouven
daer mi de smake of dede drouven
twee smaken desen frute ontgheit
dat es allende ende eenicheit
die mi dede zwaer verdriet
die vierden boom vergat ic niet
want sinen smac dede mi pine
jammer was de name zine
ten vijfste smaecte ic crancgheluc
hi gaf mi droufheit ende druc
al wast dat mi de vijfste deerde
die zesten af mi eyghin eerde
daer of so wardic arde flau
doe so dedic een bescau
up den zevensten daer ic las
een fruut dat mi niet goet en was
noot was sijn rechte smac
dies ic doghede onghemac
als ic dese vii adde gheprouft
doe wart mi den zin bedrouft
want ic en sach daer anders wat
dat ic nutten mochte dan dat
ende altoos als ic voetsel nam
doe docht mi dat steerven cam
steerven was al mijn begheren
nochtan moestic der doot ontberen
also langhe als mine natuere
leven wilde bin desen muere
dus wandeldic met groter pine
als een wilt in de woestine
al mijn vruecht haddic verloren
dit leven was mi angheboren
vrou hope die was mi ontgaen
twifel hiltse mi ghevaen
allene was ic int verdriet
wenende sanc ic een liet
uut ghepeinse van droufheden
ende met onverduldicheden
ende die lieden alle gadre
dies juecht zenuen ende adre
herte zin vleesch ende beene
versliten in desen weene
mijn handen wranc ic ende wreef
van groten rouwe die ic dreef
waer ic ghinc zat of sliep
mijn wonde van den bloede liep
flau so wardic ende mat
van den frute dat ic hat
daer ic sulc voetsel of ontfinc
dat mi cracht ende macht ontghinc
langhe was ic int ellende
dat ic mi selven niet en kende
ende wart razende uut ende in
als ic peinsde in minen zin
om die weelde ende om tsolaes
die ic hadde in dat palaes
ende om dat licht ende om de zale
ende om die woninghe al te male
ende om verledene vroilicheit
die mi was worden aerbeit
so wordic so tende den rade
dat ic badt gode dor ghenade
dat hi mi liete zijn verduldich
want ic kende mi beschuldich
die tranen liepen mi ghedichte
neder over mijn ansichte
therte was mi also flau
int tbeweenen ende in tberau
dat ic int knielen neder zeech
daer ic pine bi ghecreech
mi dochte ic staerf van pinen doot
van vare ic uut den slape scoot
ic sach den dach als ic ontwiec
noch bem ic van der wynden ziec
trauwe die werkere es in minnen
doet dat ic dichtens wille beghinnen
haer theeren de welke ic achterst sach
ende weder sal so ic tbeste mach
want icse minne boven allen wiven
hoe soudic emmermeer ghescriven
tverdriet dat mi verlanghen doet
die redene kent maechs wesen vroet
mijn herte wille emmer daer soe sij
alsic van haer dan vijnde mi
sonder herte ende sonder sin
hoe soude mi bliscap comen in
en ware dat ic betraude in hare
dat soe sghelijx te mi waert ware
wistict tat ware wel mijn ghevouch
weet soet alleene dans niet ghenouch
om mi diet emmer hopen moet
of al mijn vruecht es onder voet
hopic om niet wat es mi dan
om yet ende ics niet vinden en can
in twifele blivic dan verswaert
dus leve ic na der minnen aert
hebbe ende vloet nu soete nu suere
gheeft minne als twiel der aventure
dat ewelike loopt ende omme drayt
ende elken werkere na werken payt
maer wie ontfanct men biet mi niet
of mi verlanghen doet verdriet
dat weet wel god wat salt gheclaecht
ic sach in drome een zuver maecht
hebbende een kint up haren scoot
sijn macht was alre machten groot
sijn heerscip was vul melodien
sijn hant stont om ghebenedien
elken die an hem troost beghaerde
met beeden knien knieldic ter aerde
ende bat hem dat hem ware bequame
dat hi mijn herte te hem waert name
of dat hi se tsulken dienste bestierde
dat loon van trauwen niet en faelgierde
als ic lach besich met deser bede
dochte mi dat ic cam there stede
so scone nie gheen ghesien en was
daer ne wies no loof no gras
maer vyoletten ende acoleyen
daer mocht men vroylijc in gan meyen
die bomen bloeyden al over al
daer ne was van voghelen gheen ghescal
dan van der nachteghalen sanc
ic cam daer eene fonteine spranc
in sach nye borne so over claer
een priel so sach ic daer
met eenre haghe van lelyen reyne
doe keerdic weder ter fonteine
also mi dochte in minen droom
van verren sach ic eenen boom
recht als een heeke wide ontdaen
upten boom so sach ic staen
een hermitage ende ic vernam
datter een hermite ute cam
out van abite maer jonc van dagen
hi cam tote mi om mi te vraghen
wat ic begheerde ende wat ic sochte
also hoosschelijc als ic mochte
sprac ic vader bi uwer genaden
ic bem te wets wat mi beraden
die helighe man sprac tote mi weder
lieve kint gheerne sit hier neder
mettien dat ic daer bi hem sat
cam een ghepeins dat ic verghat
alsoot mi dicwile adde gedaen
wat ic te segghene soude bestaen
dus sat ic emmer vaste ende sweech
die goede man metten hoofde neech
ende sprac mijn vrient an dijn gelaet
sie ic wel dat di niet en staet
met rusten te levene in dinen sin
dijn herte moet hebben lyden in
ja also ic beseffe in mi
so weerct dat lyden boven di
de minre seit
 boven mi sprac ic vader here
so weerct mi tliden al te zere
want zident dat lyden in mi beghonste
ic noyt mijns selves gesijn en conste
ende ic ne caent ghebetren niet
also ghi mi nu pensen siet
so gha ic pensende nacht ende dach
die tijt es leden dat ic plach
der vruechden ende ic dede verbliden
van desen tween sta ic besiden
in hebbe vruecht no ic en gheve
dustaen leven est dat ic leve
danc hebbe god diet mi verleent
dermite
 sprac hi vrient wats dat ghi meent
wijstu gode dustaen mesval
met rechten ic di verspreken sal
herde seere ende het es recht
hoet met u vaert nemmermeer en seght
dat u god anders gheeft dan goet
de minre
 ic seide vader trauwen ic moet
wel gode dancken van allen saken
est goet est quaed die mi genaken
want zonder hem mach gheen dijnc gescien
dermite
 het mach vrient wiltuut wel bezien
hi heeft bevolen hi heeft verboden
men moet gheen conscientie doden
no quetsen men moeter hier of betalen
boete of metter langher qualen
betaelt men dat men hier tachter blijft
daer ne doocht ieghen niet ghekijft
elc vor hem selven dies nem wel waer
de minre
 als ic dat hoorde ic sat bet naer
vader sprac ic berecht mi dan
ic vraghe ic wille ende ic en can
doen of laten dat ic begheere
verdien icker an dat ic ombeere
der dijnc die mi niet an en staet
so est mi grote weldaet
te doene dat ic met jonsten doe
vader wat redenen hoort hier toe
doch niemant en mach meer dan hi mach
dermite
 dhermite vriendelijc up mi sach
sprekende met ghestaden sinne
vrient alsic di sach comen hier inne
ic hadde ghewaent bi dijnre maniere
dattu tote mi bi gods bestiere
waers comen om di vor mi te dwane
met biachten ende zonden of te stane
meenstu also so wille dan maken
hende van dustanigher sprake
want men macht niet compareren
mesdaet kennen ende argueren
en mach vor gode niet staen te gader
de minre
 ic sprac berecht mi lieve vader
targueren dat latic staen
maer sal ic moeten te biachten gaen
van den bedructen levene mijn
dat dijnke mi iegen redene sijn
want in mesdoe niet daer ict weet
ic minne in weet of mi es leet
ic wane neent nochtan wanic jaet
est lief est leed sijt goed sijt quaet
in can ghelaten bi gheenen keere
nu beraet mi vader heere
est noot dat icker biachte of spreke
dermite
 hi sprac ic hebbe hier menighe weke
gheseten hermite dat ic ne hoorde
mensche spreken so vreemde woorden
lieve kint alsic hore van di
hoe daen est dat dijn minne sij
du muechs so minnen int ware geseit
het ware weldoen ende salicheit
hoe du dan mins wilt mi verclaren
de minre
 vader ic salt u openbaren
de rechte waerheit zonder faelgieren
hoe ic minne ende al de maniere
van mijnre minnen nu hoorter naer
hets langher leden dan vii jaer
dat ic vroylijc van herten vry
in een gheselscip brochte mi
so ic met anderen adde gedaen
ende recht met dat ic cam gegaen
ter stede daer ic of gheerne gewage
sach ic met eenen up slaghe
van tween ogen een minlijc sien
mijn oghen wilden gheselscips plien
blivende in vruechden recht verstaerst
so eendrachtelijc gepaert
dat ic besief int soete ghesichte
mijn herte metten wederlichte
ontsteken vierlijc als een brant
mids desen so ward mi onbekand
mijns sins ende alder weerelt mede
mijn oghen hilden vaste hare stede
maer haer gheselscip dat ontghijnc
stappans ende also varijnc
als hem tgheselscip wart ontvaren
daer si so seere verstaert up waren
ende dat mijn herte verloos tghenoot
daer soe in ruste so verscoot
ghelijc den ghonen no min no mee
die rust up dijnc dat breect ontwee
ende van dien vare cam haer een ducht
daer of so rees een minlijc sucht
die vaer die wert stappans gestrieut
in alle mijn adren dies noch vernyeut
tversuchten dat eerst bi vare begonste
omme dat der herten niet en conste
vulcomen daer soe haer ruste up leide
also ic u te voren seide
als zinnen pensen om teerste aensien
so wil noch therte der vruechden plien
die vruecht vernyewen ende dat vuldueren
maer dat ne mach haer niet gebueren
ende om dat haer niet werden mach
so moetse trueren nacht ende dach
sonder verbliden wat men haer doet
of soe en came int soete ghemoet
van den ghesichte dat soe vercoos
alsoe haer selven daer in verloos
siet vader aldus dese minne beghan
die wast ende gheentijt minderen can
sal soe faelgieren dat heeft mi wonder
want ic ne was noit sydent zonder
te begheerne mocht ic vulbrijnghen
haer te siene vor alle dijnghen
so min ghesien so meer begheert
gheen dijnc ter werelt ne dijnct mi weert
dat icker mijn oghen soude up slaen
dan up haer die mi heeft gevaen
gheen dijnc ne mach mi gheven vruecht
dan hope dats haer doch yets ghenuecht
dat icse minne ende anders gheene
soe es so soete ende so reene
so minlijc ende so goet van zeden
so scone ende so vul wetentheden
so edel ende so wijs van rade
so vul van trauwen ende so gestade
ic weet wel in al eerderike
ne soude men vijnden haers gelike
mi huecht dat ic haers mach vermonden
maer vader ic claghe u te dezen stonde
eenre dijnc dat mi doet so seer
in soud ghesegghen nemmermeer
dats dit dat ic u segghen sal
al est dat mi comt sulc gheval
dat ic wel zie an haer ghelaet
dat haer ware leet gesciede mi quaet
haer eere bewaert in rechter trauwen
dies ic ben blide ende vry van rauwen
sie ic daerna met minen oghen
haer enen anderen vrienscap toghen
jalosie die comt stappans
ende leet mi an des twifels dans
rauwe verdriet ende drouven toren
sal ic daer moeten sijnghen voren
tgoede vergheten ende pensen tquade
melancolien roupic te rade
ic peinse ic truere ic wil bederven
ende rechte vort so wilic sterven
wat jonsten mi vormaels ware getoocht
hope te male in mi verdroocht
so ic meer vruechden driven zie
so mi meer leeds daer of ghescie
sal ic dan slapen drinken of eten
twifel ne laet mi niet vergheten
der dijnc daer haer mijn herte in moeyt
och vader oft u niet en vernoeyt
beraet mi wijslijc hier toe
dat ic dit lyden van mi doe
want mi ne gelieft dinc anders ghein
dhermite
 hi sprac mijn vrient dijn noot es clein
hier of te doene so groot gheclach
dijnghen die men wel laten mach
doen sy verdryet men laetse staen
de minre
 o vader dats herde onna ghedaen
constict gelaten in soude niet clagen
dhermite
 hoort lieve kint ic moet u vragen
wat es tpoint wildi wel versinnen
datti meest pijnt in dijnre minnen
daer du omme lijds so swaer verdriet
de minre
 twifel vader ende anders niet
dermite
 twifel ja so scuwt twifel dan
de minre
 hylacen vader ic en can
al addict gesworen up mijn lijf
nochtan gelovic getrauwer wijf
ne leeft up eerden dan soe si
want ic weet wel soene es in mi
ghehouden van woorden no van daden
nochtan sint soe mi sach geladen
heeft mi haer duecht gevisenteert
vriendelijc ende ongeblameert
ooc waer ic mi liever doot
dan haer mijns ware verstekens noot
uut enegher saken gemerct van blamen
dhermite
 hi sprac so moestu di wel scamen
kenstuse so duechdelijc van zeden
dattu di selven dan brinct tonvreden
bi quaden gepense van dinen gedachte
du soudse wederstaen met crachte
waric ter weerelt also du sijs
ende ic dan minde den groten prijs
alsic di van hare hoorde belyen
dien soudic node bi jalosien
gedogen te werpene onder voet
de minre
 doe sprac ic vader wijs ende vroet
ne ware dat mi dat came vor ogen
ic soude onlange arderen mogen
jalosien groten bedwanc
god moete hem weten ondanc
die jalosie in minnen brochte
wart dat mer jegen vechten mochte
alwaer soe staerker dan sampsoen
mi dijnke ic soudse wel tonder doen
want in was noyt up dinc so gram
dhermite
 dermite sprac hoort vriend ic cam
tote di bider gods genaden
en waende met biechten di beraden
wilstu beghinnen ic sal di horen
de minre
 ja ic vader maer dat ware verloren
soudic gheen obselucie ontfaen
jof ic ne liete mine minnen staen
want om sterven no om leven
no om lyden no om sneven
no om vreese no om miede
van mijnre minnen ic niet ne sciede
maer anders beraet mi of ghi muecht
dhermite
 o lieve kint ghi sijt ontwuecht
sprac hi god moete di gheven seghe
dattu moets comen ten rechten wege
voor waer du dools dat jammert mi
ic moest di laten god blive met di
alstu bekeers so souc mi weder
de minre
 doe knieldic toter eerden neder
ende leide mijn handen beede te gader
segghende tote hem lieve vader
ghef mi die benedixie dijn
ic sals te bet te vreden sijn
iegen dat mi mach comen an
doe hief sijn hant die helige man
ende seinde mi daer dies was ic vro
ende hi ghijnc wech ic dede also
ende om te vergheten al mijn verdriet
so hief ic up een vroylijc liet
levende uptie scone fonteine
hu theeren mijn lieve soete reyne
als ic mijn sijnghen adde ghehent
dat mi vruecht adde in ghezent
mijn oghen ic al omme slouch
daer sach ic vruechdenrijch gevouch
meer dan ic ye te voren dede
ic sach dat men tpryel ontdede
dat van den lelyen was bevaen
noch droomde mi daer cam uut gegaen
een heraut van blider chiere
costelijc ende van waerden diere
so scenen al sijn ghewaden daer
rechte voort so cam hem naer
docht mi sigoenge met sinen trompette
dheeraud die dede hem sonder letten
stellen trompet te sinen monde
om te criyeerne daer ter stonde
sigoenge dede dat hy beval
sijn trompet maecte so groot gescal
datter mijn herte bi wart verflaut
doe wardic ziende uptien heraut
die vroylijc was in al sijn doen
ende an den als drouch een blasoen
vulwrocht van scoonre portaiture
daer sat een beelde naer der figure
ghemaect van venus der goddinnen
omtrent haer saten vele conighinnen
wies name ic daer gheteekent sach
deerste moet hebben goeden dach
haer name sach ic ghescreven trauwe
daer na sat eere die edele vrauwe
die derde hiet vorsienicheit
die vierde hiet ghenadicheit
der vijfster name die hiet gestade
die seste vrauwe hiet wysvanrade
dese saten alle sesse
als of sy theenen vonnesse
daer vergadert adden gesijn
ter rechter siden der vrauwen fijn
venus wies name es wide vermaert
ter luchter syden so saten gescaert
vi andere vrauwen van frisschen moede
der eerster name die was hoede
die andere vreese die derde ontsien
die vierde vrauwe sat bi den drien
haer name stont ghescreven juecht
die vijfste was gheheeten duecht
scoongelaet dat was die seste
die biden anderen sat int leste
ende in die middel van al desen
sat venus alstie wilde wesen
vonnesse doende up elken dach
van wies hem elc beclaghen mach
alsic dat sach ic tart bet naer
alrande volc versaemde daer
houde jonghe wijf ende man
vele meer dan icker ghenomen can
om te hoorne de nyewe mare
twy die heraut daer commen ware
ende als daer elc vergadert stont
riep die heraut met luder mont
hoort alle herwaert die gone die mi minnen
van venus weghe der conighinnen
make ic u cont ende late u weten
so es up desen dach gheseten
metten vrauwen van haren state
om grote cleene rike ende mate
recht te doene ende wet
up dathi toghe sijn belet
es yement die hem yets beclaecht
sie dathi den anderen daecht
ende come ter vierscare int gemeene
men salre sparen groot no cleene
edel onnedel jonc no haut
doe riep men daer yl dit voir lerhaut
ende ghinder rees een groot gesouch
deen sach leelike dander louch
wonderlijc was der lieder plien
die die rommelijnge adde gesien
hine hads vergheten nemmermeere
men stac men scalt men streeter zeere
alsic sach dat mer so ghijnc dromen
ic pijnde my voren in te comen
ende lietse daer steken ende daer toe slaen
dor dat priel so moestic gaen
vaste voort in dat virgier
daer sach ic vor mi enen rosier
daert rooc so boven maten soet
dat mi verblide mijns hertsen bloet
in cam noit daert so soete rooc
menighe rose daer ontplooc
menighe nachtegale sanc
ic sach daer voren in minen ghanc
een dat rikelijxste gestichte
dat noit eer cam in mans gesichte
van witten maerber al dorhauwen
de torren mochtmen blecken scauwen
van finen goude ghelijc der sonnen
in soude u niet vulprisen connen
die rikelijcheit van deser zalen
ic sach ten steeghere neder dalen
boden die waren rasch van aerde
te lopene waer dat men beghaerde
dies was ic blide in minen moet
ic dachte mi ne ware gheen dijnc so goet
als dat ic ontbode bi enen sergant
minen dootsleghenen viant
twifelen ende jalosien mede
te wetten te commen daer ter stede
van venuse dat si toochten twy
si altoos willen bederven mi
sonder redene of ocusoen
stappans wijnctic enen garsoen
ende vraechde stillekine bi liste
of hi hiet te vijndene wiste
twee die mi emmer willen doden
ic hadze gheerne vor wetten ontboden
wie sijnse sprachi kennicse wel
jalosie ende twifel
of ghise kent dan weet ic niet
kennen sprac hi in weet besiet
hi reecte mi ghinder uut sijnre mauwen
j rolle daer stoeter bi miere trauwen
so vele die alle daden haer claghe
tusschen nu enten domesdaghe
ne soude mense cume connen genomen
diese alle vor wetten wille doen comen
jalosien ende twifelen mede
doe seidic vrient up alle bede
laet mi doch van den eersten sijn
ic salt u biden trauwen mijn
dancken ende tuwen wille lonen
hi sprac dat mochter vele in versconen
wel te lonene maect zochte weerc
nem daer see vrient loopt toten cleerc
ende doe mi teekenen rechte voort
van den eersten alsoot behoort
gheerne sprac hi het es gedaen
hi nam oorlof de hant ontdaen
ic moeste hem solfen ende hi ghijnc lopen
men soude cume een paert gecopen
dat adde gelopen so vast als hy
den steegher up so maectic mi
ende ghijnc al boven in die sale
daer sach ic sitten altemale
tgheselscip vriendelijc gepaert
venus sat in de middenwaert
die qualike sach met enen oghe
voor hem soe hilt zoe enen boghe
met iii stralen scaerp van sneden
tabijt van boven toten beneden
was goud ende steenen dat si adde an
al wildict prisen ic en can
so rikelijc wast ende so dor scone
up haer hooft adde soe een crone
beset met meneghen dieren steene
an elke syde vi vrauwen reene
also tblasoen u heeft verclaert
edel ende van ogher aert
waren die vrauwen bi haer gheseten
een mensche die zeden adde vergheten
van edelheden ende ooc van eeren
hi hadse daer wel mueghen leeren
maer tonthouden dat gaet voor al
niement en maecte daer ghescal
die sprekens luste was daer ghehoort
mettien cam tote mi rechte voort
j taelman vroet ende daer toe wijs
hi dochte mi siec hi was so grijs
niet alte goet was sijn abijt
het mochte lyden te deser tijt
maer waer hi rikere ic jonst hem wel
een groot maerlijc calfel
hilt hi onder den arem sijn
groot hoop pampiers ende ooc fransijn
daer dede sijn cnape voren wachte
ende verbeide of yemen clachte
up yement wilde doen teekenen daer
hi soudse scriven hi beider naer
vrient sprac die oude taelman vroet
seght mi wat saken dat u doet
nu versouken vrau venus of
ic sprac heere uwen oorlof
dat ic mach spreken ombescaemt
wisen raet mi wel betaemt
want mine wederpaertye es machtich
wille di wesen nu bedachtich
mi te hulpene te deser noot
ic wille u dienen tote in mijn doot
sonder faelgieren naer u begheeren
vrient sprac hi seght mi u deeren
ic sal u helpen up dat ic can
ic sprac ghi dijnct mi sijn man
van waerheden ende ooc van trauwen
ic minne boven alle vrauwen
ende boven alder weerelt werde
j wijf ten leeft gheen upter eerden
no onder al des hemels trone
gheen wijf so goet so reyn so scone
van allen duechden so vulmaect
mijn herte el nyewer na en haect
dan om te sine daer soe sy
dat ic dies derve doet trueren mi
vele meer dan ic te segghen weet
nach ende dach ben ic bereet
tharen dienste met reine jonste
met ghanser macht met ghehelre conste
moet ic haer bliven onderdaen
niet so vele als een oghe upslaen
can ic in haren dienst faelgieren
wat soe begheert of can visieren
ic bens bereet in elker stede
nu comter ii ende in mesdede
te gheenre tijt hem beeden nye
dats twifel ende jalosie
ende staen so sere na mijn bederven
ne ware vrau hope ic souder om sterven
so zere staen si na mijn verdriet
nu com ic hier so ghi mi siet
want ic daer buten hoorde creyeren
dat vrau venus soude jugeren
clachten die men haer soude ontdecken
ende recht vonnesse daer of strecken
dus com ic hier ende hebse ontboden
die ii die mi dus willen doden
sonder verdienste dat weet ic wel
in wister wat toe seggen el
dan ic u bidde beden twee
ic wille u dienen emmermee
seght mi u name ende gheeft mi raet
wat mi hier toe te doene staet
dat biddic u hi sprac ic sal
mijn name es groot mijn macht es smal
groot es mijn cost mijn wasdom cleyne
ombekent onder vyleyne
van den edelen zere versteken
nochtan moet ic vor elken spreken
die met eeren wille leven
die officie es mi ghegheven
van den heere der heerscepien
sal ic u vrient die waerheit lyen
redene so es die name mijn
dies willic dijn beradere sijn
van also velen alsic vermach
maer ic segghedi up desen dach
sal mi so menich claghere souken
helpic hem niet si zullen mi vlouken
nochtan so sal ic bistaen di
want ghetrauwe so dijncstu mi
getrauwe lieden so hebbic lief
hier staen in desen groten brief
groot hoop van lieden die alle clagen
ende hebben dijn wederpertye doen dagen
ende noch sal claghen in so lanc so mee
boven al over dese twee
jalosye ende twifel met
men sal hier heden mee ander wet
dan van hem beeden dorren doen
doe saghen wij comen den garsoen
die van lopene was besweedt
ende brochtse beede vor hem gheleedt
twifelen ende jalosien mede
in sachze noyt dan daer ter stede
twifel die adde een fel upsien
hi dochte mi selden vruechden plien
sijn anschijn stont so na den druc
god geve u pensic een quaet geluc
verdryetelijc keerel daer ghi staet
het was goet tsiene an sijn ghelaet
dathi gheene bliscap mochte gedogen
hi sach so scaerpelijc metten ogen
al hadt gheweest een cokentrijs
sijn aenschijn magher sijn baert was grijs
sijn lijf dat dochte mi recht verdweenen
ghelijc den vellen van houden quenen
hi slouch sijn oghen in elken houc
becleve hem also menigen vlouc
dat weetic wel als hem es gebeden
hi ware te nyeuten ende vergleden
over meer dan v duust jaer
die cnape die hem volghede naer
scheen wel een knecht van quader aert
wanthi was out ende zonder baert
sijn anschijn was verrimpert bleec
hi drouch dat mi niet wel gheleec
i moortboghe ende daer toe stralen snel
com hare begrijp sprac twifel
stant hier bi mi ende spant den boge
ende stel de stralen alle ter vloge
up aventuren wat ons toe valt
van groten vare mijn herte swalt
dachtic wat heeren so sidi
sal een mensche niet hebben vry
in venus hof alsmen zoude houden
dach van dijnghemente so zouden
qualike lieden hebben vrede
elder in ombevriden stede
vreeselike sach hi mi aen
jalosie ghijnc bi hem staen
die brochte een aensichte al verstoort
haer caproen stont al int noort
an hare ghedane docht so mi sijn
van complexien colorijn
heet van bloede int anschijn root
wat twifel haer te doene ontboot
mi dochte si wasser toe bereet
daer blider lief dat was haer leet
in weet of zoe was twifels wijf
soe dochte mi wesen een albedrijf
bereet te makene een ghescil
haerne bedurfte ghenen bril
so neerenstelike sach soe toe
quaden avent pensdic doe
moet ghi hebben daer ghi staet
hoe menich drouvelijc gelaet
hebbic bi uwen doene verworven
hoe menich werven hebdi bedorven
bliscepe die mi was verschenen
vrau van allen quaden quenen
so mach de name wel sijn van u
haddic u buten den hove nu
ende ic dan twifel niet en ontsage
ic soude u gheven so grote slaghe
ghi souter om pensen u leven lanc
want ghine stont noit na minen danc
mach ic niet bet ic sal u vlouken
alle die hem wimpelen met doucken
moeten mi wreken over u beeden
ende alle die node van lieve sceeden
moeten u jonnen so ic u jan
doe sprac ic minen taleman
siet here hier staet mijn wederpartie
dats twifel ende siet dats jalosie
daer ic mi of beclagen moet
maer alte gheerne so warics vroet
of twifel es jalosien man
mi dijncke also ic merken can
si draghens zere wel over eens
hi seide neent maer vele ghemeens
hebsi hets een van sinen nichten
wat meent die knecht met sinen scichte
ende metten moortboghe die hi draecht
i deel so hebdi mi versaecht
hooptic niet hier te sijn verwaert
ic souder of wesen zere vervaert
maer hier so wanic wesen vry
dune best van hem dat segghic di
in dese werelt al ghemeene
sone soudstu vijnden stede negheene
daer du sijns scietens mochts ontgaen
sone willic hier niet langher staen
sprac ic in hebbe hier gheen verdrach
naer dathi mi hier scieten mach
so sal mi spade recht ghescien
recht sprac hi ghine durt niet vlien
want hine mach niement hier mesdoen
hine esser selve of occusoen
of venus ne gaefs hem een bevel
maer hi es zonderlijnghe fel
ende snel dat segghic u te voren
hoe es sijn name laet mi horen
begrijp sprac hi es hi genaemt
stout vreeseloos ende ombescaemt
recht wroughere es hi van natueren
hi es besich tallen hueren
al omme bi nacht ende ooc bi daghe
om te legghene nauwe laghe
jalosien te brijnghene mare
dies moet hi hebben vele quader jaren
sprac ic hoe wel hebbict beseven
vrient sprac hi du moets begheven
vele te sprekene maer dwijnct den moet
dat men vele zeicht ende lettel doet
dat doet der dijnc te cleen profijt
daer omme dat ghi hier commen sijt
wildire bi bliven ic sal u raden
ja ic lieve here bi uwer genaden
verghevet mi hebbic te vele gesproken
ic hebbe dicwile den mont ontploken
addic ghesweghen daer en lage niet an
hi sprac dies wilt u hoeden dan
beterende dijnc die sal men prisen
hoort vrient ic sal di voort bewisen
begrijp dese knecht heeft eenen oom
die neemt tote allen dijnghen goom
ende es baelyou der conighinnen
dese andere ii dat wilt versinnen
sijn hem van sibben herde na
naumerc heet hi dat versta
dese iiii sijns deen den anderen toe
deen consenteert dat dander doe
maer daer bi mach gheen recht verkeeren
noch sultu sien ii andere heeren
die hooft van haren gheslachte sijn
deen here heet heer willemijn
dander heet heer vrybegheeren
wie haren gheslachte wille deeren
si souden hem helpen met moede preus
want si sijn moedich ende orghelyeus
niement ne dijnct hem haers gelike
sine sijn van renten niet al te rike
nochtan si sijn van costen groot
ten ware gheen wonder voer haer doot
voorsien si hem niet sine adden breke
maer die hem tween nu daer of ic spreke
die soude verliesen al sijn pine
dit es die wederpertye dine
hets di van noden dattuuts weets
want waer up dattu di vermeets
om clachte te doene up dijn pertye
dats twifel ende jalosie
hier vor mijnre vrauwen in die sale
si sullen heesschen tharer tale
den baeljou naumerc haren neve
maer dats daer ic niet omme en gheve
hebt goeden raet sijt niet vervaert
ghi sult van mi wel sijn bewaert
maer ic rade u te deser stede
daer goed hoede es daer es goet vrede
varde te nemen an hem drien
up aventure wat mochte gescien
want u wederpertye es staerc
doe riep die goede man sinen cleerc
com hare mijn goede vrient paisier
draecht voor u inct ende ooc pappier
mac vrede ende vry gheleede
van desen pertyen alle beede
ghedurende desen dijnghe dach
lieve here sec oft wesen mach
dat men de vrede verniewen i jaer
godweet vrient sprac hi niet i haer
ne ghaeffise langher dat weet ic wel
of mijn vrauwe ne gaefs bevel
dat si zelden doet of niet
paisier dede dat men hem hiet
ende ghijnc daer dese iii stonden tsamen
ende noomse bi harer rechter namen
twifel sprac hi ende jalosie
naubegrijp ende u pertye
die u ten tyenden toe bestaen
gheeft vrede ende ic salse hier ontfaen
over de minre ende in sijn stede
desen dach gestadeghen vrede
sonder grieven of mesdoen
dan sal niet sijn sprac die garsoen
begrijp de neve van hem tween
bestant no vrede ghevic gheen
in hebs gheen noot ic ben bastaert
so sijn wy ooc goede dasaert
seiden si beide doe sijt hoorden
connen wi ons niet verandwoorden
ghine soudets u onderwijnden moeten
die niet en mesdoet en dar niet boeten
die menighe sprac addi geswegen
hine adde de ondanc niet gecregen
dies menich spreker genyeten moet
lettel bewijndens dijnct mi goet
zoe pensdic die al stille sweech
twifel die ghijnc staen an den weech
als die niet haestich en was ter tale
mettien so cam daer in die sale
naumerc haer neve die baelyu
also fel adde hi de vu
of hi die lieden wilde vervaren
hi dochte mi wel an sijn gebaren
i nau besoukende offichier
noch volgheden hem ii here fier
heer willemijn ende vrybegheeren
twifel neve wat mach u deeren
sprac die fiere heere willemijn
sijn anschijn stont het sal dus sijn
ende anders niet wie lief wie leet
heer vrybegheeren zwoer enen heet
waer hier yement die wilde mesbieden
mine maghen of hare mesnieden
dat wildic wreken hier int palais
paisier sprac here hout uwen pais
redene die heeft mi hier gesent
om te belettene paerlement
gheeft vrede ghi heeren al ghemeene
ghi weet wel ten mach groot no cleene
om vrede te gheven hem excuseren
of venus ne wilder niet dispenseren
gheeft vrede vor mannen ende vor magen
naumaerc sprac so machment vragen
der conighinnen of sijt wille
in mach niet vechten ic swighe stille
ic hebbe mir vrauwen heet gedaen
maer gheerne so willic by u staen
met rade met dade na mijnre macht
jalosie swoer bi der cracht
die mi venus ghegheven heeft
eer dat hier yement vrede gheeft
den minre die ons hier heeft doen daghen
ic salt liever alleene gaen vragen
venuse der ogher conighinnen
wel an dan laet ons dan beghinnen
sprac twifel wi sullen alle gaen mede
doe knielden si tsamen daer ter stede
in de vierscare voor venus
twifel beghan de tale aldus
edele vrauwe van machten groot
men vijnt ter weerelt uwes ghenoot
u dienare als ghetrauwe subgijt
hebbic gheweest al minen tijt
ende ewelike voort an sal
menighen orbore zonder ghetal
hebbic in uwen dienst gedaen
menighen ondanc wederstaen
van groten heren van groten vrauwen
te mi waert muechdi u betrauwen
dat ic in die officie mijn
nemmermeer roukeloos en sal sijn
ja bider hulpe van minen geslachte
die wacker sijn by daghe bi nachte
altoos te voorderne mijn stic
om u te vraghene com ic
met jalosien miere liefster nichten
ende met begripe met sinen scichten
die hem altoos ten dienste stelt
heer willemijn u vrome helt
heer vrybegheeren die es hier nu
naumerc mijn neve u baelyu
tvolc claecht up ons in allen houken
wi sijn die gone dies lettel rouken
want wat ic doe met minen magen
ic meene ghi sullet ons wel uut dragen
daer omme wy vragher lettel naer
nu hebdi ghedaen int openbaer
creyieren een hof bi uwen knecht
om elken te doene wet ende recht
die hem van minnen beclagende sijn
hier ute comt waerde vrauwe mijn
dat ic ende andere officieren
moeten te comene obedijeren
ende sijn ontboden hier in u of
voort zonder uwen oorlof
so heeft redene an ons gesent
paisier sijn knape die ghi wel kent
om vrede te gheven up desen dach
den ghonen die over ons doet geclach
moghen wise ontseggen zonder boeten
of zullen wij vrede gheven moeten
berecht ons vrauwe ja of neen
venus die sweech ende sat ende green
pensic here god hoe sal ic varen
ic sie tandwoordene venus sparen
sal mi gheen vrede mogen gescien
wistict zeker so ghijnc ic vlien
ende liete tghedijnghe met allen staen
vrauwe wij sijn u onderdaen
sprac twifel wilt ons doch maken cont
of wij moghen te deser stont
vrede ontseggen of moeten gheven
mach ics ontstaen met minen neven
hiers niement die vrede gheven wille
noch sat vrau venus ende sweech al stille
ende pensde met enen zoeten gedochte
wes haer hier up tandwoorden rochte
mi wonderde twy soe so lange sweech
twifel die stoop noch vaste ende neech
heer god dachtic warwaert salt dragen
sal soere yement om moeten vragen
dan haer selven wat vrauwen es dat
i vrauwe ter rechter siden sat
wies name was ghenadicheit
vrauwe sprac sy vrede ware quaet ontseit
vrede moet emmer sijn genomen
voren sal men ten paise comen
die pais ontsecht vermijnct sijn eere
die eere verminct na wiser leere
niement vroeders ne salne prisen
maer metten vijnghere na hem wisen
vrauwe dies raet te ghevene vrede
dats waer sprac vrau vorsienichede
maer vrede ghegheven ende niet gehouden
doet nijt ende gramschap menichfouden
tmeeste quade so sal men scuwen
vor tmijnste so sal men hebben gruwen
ten es ter weerelt quaet so cleene
diet draghen moet en comt ten weene
hi es vroet die weerct na wisen rade
seker dats waer sprac vrau ghestade
het dijnct mi alte goet vrede maken
daer men te paise mach geraken
die vrede gheven ende daer na breken
men sals hem groten lachter spreken
woort ende weerc sal sijn accort
want niemen es beter dan sijn woort
vrau venus mach raden wat si wil
vrau wijsvanrade sprac die gescil
wil sustineren die nes niet vroet
ende die ghescil maect en es niet goet
die vrede ontsegghen ende pais versmaden
sijn occusoen van alder scaden
die van den twiste ghevallen mach
die quite gaen hebben goet gelach
elc sie vor hem dats traden mijn
doe sprac trauwe die vrauwe fijn
vrede ne sal men niet vertyen
hoe groot hoe cleene dat sijn pertyen
si sullen houden datsi beloven
ende die hem kent van state boven
edelst ende van gheslachte machtichst
sijn woort sal wesen alre warachtichst
mochte woort warachtigher sijn dan waer
vrau eere sprac goet salich jaer
hebbe vrau trauwe die dat woort vort brochte
het cam uut edelen gedochte
te houden dies men dede belof
es hi edel of keerel grof
ic prisene diene drouch of wan
die sijn eere verwaren can
es hi leec of es hi cleerc
edel herte werct edel werc
dat houdic vor ene warachtige lesse
aldus so spraken die vrauwen zesse
die an die rechter syde saten
van vrau venus die haer ghelaten
wel conste al adde soes niet gehoort
noch knielde twifel rechte voort
ic wane hi was van knielne moede
ter luchter syde so sat vrouwe hoede
ende sprac met eenre scaerper tale
daer voor die vrauwen altemale
beter es een oorloghe rike
dan pais ende aermoede ewelike
dicwile es vrede also quaet als goet
ware mijn vrauwe wijs ende vroet
soe liete de dijngen also si staen
tbeste ware nochtan best gedaen
sprac vreese diet geraken conde
het ware groot recht dat men hem jonde
vrede te gheven die pais begheert
es yement die pais ende vrede beweert
hets jammer dathi es ghelooft
ontsiene sat ende crauwede haer hooft
ic wane haer seker raet gebrac
ic was eens seitsoe daer men sprac
van dijnghen die nemmermeer gescien
mi dijnke tghelijc sal men hier zien
salment doen men maects i ende
hets den vervaerden grote ellende
langhe te dreeghen vor den slach
juecht sprac god gheve u goeden dach
vrauwe ontsiene dat ghi dat spraect
ic prise dat men een ende maect
der dijnc die emmer comen sal
est gheluc est ongheval
tleide comt vrouch en tlieve spade
maer vrede te gheven ic emmer rade
so wiet ontraet ic bliver bi
vrau duecht sprac vrauwen hoort na mi
ic bem hier doutste van ons allen
om dat de dijngen misselijc vallen
dies de menige es onvervaert
so radic emmer te paise waert
want daer pais es daer es god mede
daer god niet en es daer es onvrede
die zonder gode es die es doot
den doden ware wel levens noot
die hem te paise wille bewysen
die sal in gode weder verrisen
gheift vrede gheeft dat radic best
scoongelaet die sat int lest
ende sprac met smeekender talen daer
seker vrau duecht daer seghdi waer
up al dat ic u bidden mach
gheeft vrede den minre up desen dach
wanthi es hovesch ende goedertiere
twifel sprac met herten fiere
vrauwe ghi hebbet seggen goet
mijn vrauwe mi eerst bevelen moet
mettien ghaf venus eenen knic
wat dat mach sijn doch pensdic
hets emmer beter yet dan niet
die ghesien adde tverdriet
van den aensiene van mijnre partyen
ende boven al van jalosien
hi souder om lachen dat weet ic wel
daer en licht niet an sprac twifel
mach ic mi dobbel doen betalen
ic sal mijn scade wel verhalen
moorghen of up een ander tijt
paisier sprac ghi heeren sijt
venus der vrauwen onderdaen
hier gheefdi vrede ende die sal staen
also langhe alstie zonne schijnt
up doochste boete dat hem ne pijnt
niemant anderen te beraden soorge
over den minre so blivic boorge
dathi de vrede gheerne gheeft
want hi gheerne met paise leeft
hoe es u name sprac hi baelyou
naumerc paisier vraechdijt nu
ghi hebt mi dicwile horen nomen
dat doe ic maer ic moet vulcomen
costume van der officien mijn
dandere die hier bi u sijn
die kent die menighe sonder vragen
nu sal ic minen meester dragen
sprac paisier den vardebrief
nu maecs een ende hets ons lief
sprac si ghemeen wi sullen gaen staen
in vierscaren ende daer ontfaen
tvonnesse dat men ons wisen sal
oghe boven den anderen al
ghijnc die baelyou staen an den want
i langhe witte roede in de hant
twifel die stelde hem an sijn syde
ende jalosie vul van nyde
naubegrijp die felle knecht
sprac lichtelike men doe ons recht
heer willemijn ende heer naubegheeren
stonden daer ooc om mi te deeren
redene paisier ende ic vervaert
ghijnghen ooc ter vierscaren waert
die baelyou sprac vrau conighinne
est u wille dat ic beghinne
na wets costume te heesscene voort
paertye ende dat daer toe behoort
ende est so hoghe upten dach
dat ic van uwen weghe mach
vierscare bannen ende condegen met
elken te doene recht ende wet
van allen discoorde van allen gescillen
doe knicte venus ende sweech stille
daer hi verstont si gaefs consent
doe sach die baelyou al omtrent
ende sprac met ere scaerper tale
ic make hier vierscare in die sale
van venus weghe der vrauwen coene
om elken recht ende wet te doene
dus riep hi iii waerf achter een
daer cam gedronghen groot ende cleen
volx so vele van allen state
soudict genomen het ware ommate
in wildes mi niet te telne pinen
ic was so besich metten minen
dat ic der anderen al verghat
doe ghaf die baelyou enen plat
metten roeden jeghen die weech
dat al dat volc so stille sweech
men mochte wel horen dat mer sprac
mijn taelman sijn caproen of stac
vrauwe sprac hi ende u ghesinde
est u consent dat ic ontbinde
hier vor u miere paertyen last
noch knicte soe metten hoofde vast
wat peinsdic wats dit es venus stom
doe wert ghinder een groot gedrom
want elc woude horen deerste clage
doe ghaf die baelyou noch ii slage
om te doen swighen de lieden stille
spreect sprac hi hets mier vrauwen wille
gheerne sprac redene die taelman mijn
so segghic seithi dat hier sijn
voren incomen als in pertyen
twifel begrijp met jalosien
die welke den minre hebben mesdaen
in wies stede ic hier bem ghestaen
ende heeft mi tsijnre talen genomen
toghe ende segghe ende wilt vulcomen
met goeder oorconden levende vray
dat sij discoort twist ende delay
vreese anxt pine ende swaer verdriet
den goeden minre die ghi hier siet
sonder ontsegghen ende verraden
dat calengier ic spreect bi staden
sprac die baelyou onthout dat woort
ic salt onthouden ende spreken voort
sulke tale ghi sulter an cuwen
ende dat den sulken sal moghen gruwen
sal hem ghescien sijn vul recht
alsic vulseit hebbe so seght
wat ghi begheert ic gheeft u toe
herde gheerne dat ic dat doe
sprac naumerc die felle baelyou
maer ic bidde mier vrauwen nu
om consent hier in die sale
dat ic mach spreken mier magen tale
noch knicte venus hi seits haer danc
mettien so tart hi up de banc
quisquans nu hebbict al ghewonnen
redene sprac ic hebbe beghonnen
te claghene maer niewer na vulhent
vrauwe van machte wide bekent
ende ghi xii van wetten wijs
ic toghe ende segghe ende wils bewijs
met levender oorconden doen vulstaen
teerst dat si hebben mesdaen
den minre die hier staet vor ogen
dies hi gedoocht heeft ende moet gedogen
meer pinen dan ic gheseggen can
dats dit point als hi eerst beghan
miere vrauwen te dienen om haren loon
met groten neerensten zonder hoon
ende wilde ende moeter in persevereren
cam twifel jeghen hem argueren
hoofschelijc met geveinsder sprake
ende lieten nyewer met ghemake
om te beletten miere vrauwen weerc
dat calengieric sprac naumeerc
altoos behouden mier vrauwen recht
voord sprac redene cam dese knecht
begrijp verradelijc onversien
sinen moortboghe dat hi spien
ende scoten so diepe in sinen sin
men souder tyser noch vijnden in
es dat niet oorconden genouch
doe scoeten twifel omme ende louch
recht als men quet in doet u niet
ende hilten sprekende beziet
wat was dit beter dan verraden
met dat de minre stont verladen
metter wonde in sinen sin
cam jalosie van achter in
verradelijc bi belaechder laghe
ende ghaf hem meer dan xx slage
met enen stocke heet nyemenspaer
daer adde u dienare wel naer
doot ghebleven tusschen hem drien
naumeerc beghonste vreeselijc sien
ende sprac met ere felre tale
dat claengier ic altemale
ende draecht al an de ganse wet
ic salt al prouven wat wildi bet
sprac redene ja wat deedsi mee
si scieden van daer ende zender twee
van haren magen die hier staen
die dedene beede met hem gaen
dats willemijn ende vrybegheeren
ende ghijngen blidelijc met hem theeren
ende daden hem drinken zoete gepens
ende verhuerde hem enen chens
die sal gedueren sijn leven lanc
die minre was teeder ziek ende cranc
van der scote ende van den slane
hij was lichtelijc te bevane
van soeten gepense der staerken drancke
ende als sine vonden up sijn crancke
verhuerden si hem alsoot wel scijnt
i leen daer hi in slaeft ende pijnt
dats tlant van duchte wyde vermaert
also men gaet te twifels waert
het licht daer in den rechten wech
noch een vele meer uplech
so sal ic doen staen up dese pertye
al dit ghedaen cam jalosie
toten minre ende scoot een roere
met eenen losen ghevensder lozen toere
ende teech hem dathi hadde mesdaen
dathi soude enich lant bestaen
te winnene sonder venus consent
ende sant om twifel die met genent
brochte begripe met sinen boghe
ende stelde sinen scicht ten vloghe
ende scotene dieper dan te voren
die wonden doen hem sulken toren
ne ware vrau hope de meesterinne
de minre ware langhe uut sinen sinne
noch boven al desen sijn si comen
alst hem gheliefde ende hebben genomen
dat nyement tote hem soude mogen
comen diene wilde verhogen
met sanghe met spele met melodien
ende houden leggende in voochdien
al waert een kint van enen jare
daer moethi bliven of het en ware
datten vrau hope te leedene rochte
daer hi tijtcortijnghe hebben mochte
dus maken sy van hem haer abuus
also die catte doet metter muus
dat jammer es dat ment heeft gedoocht
naumaerc sprac hebdi al getoocht
van dies ghi u beclaghende sijt
ja ic baelyou als te deser tijt
ende daer ne sal nyement seggen jegen
als baelyou spreec ic addi gezwegen
ghine adt der waerheit niet gemest
beghin middel ende ooc dat lest
draghic der wet met allen an
en salt al en ben ic gheen taelman
verandwoorden in woorden slecht
ende ghi sult vonden sijn int onrecht
of ic legghe mijn roede neder
ende nemmermeer sone dienic weder
upten minre no up de sine
doe louch redene met bliden scine
dat draghic an de wet sprac sij
die baelyou sprac laet spreken mi
in hebbe u sermoen niet verstoort
trauwe sec gheerne nu spreect voort
hets grote redene dat ict gedoghe
die baelyou sprac ic seght ende toghe
als in de name van minen geslachte
daer ghi over doet groote clachte
ic hope si dies onsculdich sijn
oorconde venus der vrauwen mijn
ende up de vrauwen bi haer gheseten
daer up so willic mi vermeten
dat ghi onrechtige claghe doet staen
mine maghen sine hebben niet mesdaen
anders dan mijn vrauwen bevel
wel was waer dat twifel
cam besien wattie minre wrochte
ende examieneerde sijn gedochte
te wetene of hi was constant
in sijn weerc als hine vant
so onghestade ende wart ghewaer
sijn kiken sijn gapen hier ende daer
ende versumende sijn werc te meerne
doe wijncte twifel om te beweerne
die ledichede van sinen werke
begrijp die scoot na rechten merke
eenen pijl in sinen sin
nochtan ne bate daer meer no min
ende dor al datter tyser in stac
ne wrochte hi niet maer weec ende sprac
ende stont so sotte maniere ende dreef
datter sijn werken bi tachter bleef
ende omme dat hi sijn weerc verghat
so sloughen twifel wat wonder was dat
ic soude noch derghelike plien
men mach niet werken ende omme sien
mijn vrauwe ne gheeft gheen werc so cleene
ten besicht de zinnen wel alleene
ende om dathi contrarie dede
so cam daer jalosie mede
die gheerne mir vrauwen werc besiet
ende slouchene waer omme ne soude hi niet
waer omme ne dede hi niet sijn weerc
was hi te cranc oft werc te sterc
wat dede hem mir vrauwen werc beghonnen
die spel bestaen ende niet ne connen
wat wonder est al verliesen sij
toghe ende segge al wast dathi
ghescoten was ende ooc geslegen
ghelijc dat jonghe kindren plegen
die lichtelijc vallen ter mesdaet
ende niet ne weten twij mense slaet
dus wast met hem no min no mee
doe camer toe dese heeren twee
here vribegheeren ende heer willemijn
om dat hi hem lieden dochte sijn
niet neerenst ten werke van mire vrauwen
ende ooc so saghen sine verflauwen
van den castyene van te voren
ende tsijnre meester oorboren
ghaven si hem drincken medicine
soete ghepens om quite te sine
van der smerte die hi besief
het smaecte hem wel het was hem lief
wel was waer hi wart bi drancke
daer na bi sinen vryen dancke
so maecti lijfcoop jeghen hem tween
ende huerde duchte mir vrauwen leen
daer in so doet hi sijn labuer
es hem twifel wreet of stuer
dat en es zonder verdiente niet
ic weet wel dat men dickent siet
die van goeden werke verandert
ende om aergher te crighene wandert
den eersten loon maecti hem verre
ende dander loon die maect hem erre
wat es te claghene dathi claecht
die hem selven in lydene jaecht
hoet voort met hem mach sijn vergaen
dat sal hi met prouvene moeten vulstaen
ic toghe ende segge ende dar wel togen
twifel ende die hier staen vor oghen
kennic also wijs van rade
si sullent wel lyden zonder scade
watter ghetughe of seggen mach
dese geclachte ende ooc tgheclach
dat men tameer sal moghen doen
redene stac of den caproen
ende sprac baelyou es dit u tale
jaet vrauwe ende vrauwen altemale
ende vraget mijnre paertyen dan
trecti u deser talen an
sprac wijsvanrade tote jalosien
ja wij vrauwe so ruumt partyen
sprac sy wij willen spreken tsamen
ruumt de vierscare in gods namen
sprac doe mijn vrauwe vorsienichede
doe ghijngen si uut ende ic ghijnc mede
baelyou ende alle die daer waren
moesten gaen uter vierscaren
sonder vrau venus ende haren staet
doe sprac venus gheeft mi raet
dan sal ic doen dat mi es lief
recht also corh ende also brieft
so was haer redene daer ter stede
want lettel spreken dat es haer zede
doe sprac trauwe die werde vrauwe
ic seght dat noot es dat men scauwe
de waerheit eer men vonnes wijst
haesteghe wet es zelden geprijst
soude een verliesen sinen loon
die ghewrocht hadde zonder hoon
al wrochti min dan lust gevouch
dan ware den werkere niet genouch
want dienst van trauwen es lonens waert
men mach niet hebben dat men beghaert
ten eersten wille dats mijn verstaen
vrau eere sprac soude men loon ontfaen
van halven werke dat ware onrecht
voorsienicheit sprac wats dat ghi secht
trauwe ende eere ic hebbe ghehoort
tale ende andwoorde brijngen voort
maer also icker mi an versta
wat werckere die een weerc up sla
ne sal pensen om ander dijnc
dan om sijns weercs i goet vulbrijnc
no om loon no ooc om danc
no om vreese no om bedwanc
moeyt hi hem anders hi werct te min
werct hi te min hi mijnct daer in
den vullen loon van der vullen werke
men mach niet seggen het es i kerke
tor ende clocken ne stonder boven
men can den dach niet eer geloven
voor hi ten avonde comen sij
ghestadicheit sprac daer blivic bi
het dijnke mi redene ende besceit
hoort doch sprac vrauwe genadicheit
i werkere diet tbeste doet dathi mach
al ghijnge hi spelen den enen dach
hi mocht den anderen dach verhalen
soude men hem niet daer omme betalen
dat ware onrecht also mi dijnct
of hi crepel worde of vermijnct
ende hi den wille adde van vuldoene
ende niet meer wrochte dan toter noene
ende men enen anderen wercman name
die tweerc vuldade ende dan vulcame
soude u dat dijnken redelijc wesen
men beide doch of hi mochte genesen
of anders waer hi gequetst om niet
wijsvanrade sprac het gesciet
dat deen besoet dat dander besuert
die weerc beghint ende daer in duert
die moet met rechte den loon ontfaen
die sijn werc laet talven staen
verbuert den loon ende hi maect gram
den ghonen daer hi werc of nam
dus heeft die menige ondanc gewonnen
met niet te vuldoene dat was begonnen
alle dijngen te rechte ghemeerct
hi es sot die sinen vrient verwerct
doch die wel doet die bate es sijn
doe sprac venus die vrauwe fijn
wat sechdijs vrauwen ter luchter siden
hoede sprac vrauwe ic ben al blide
die redene die wijsvanrade zeicht
ic wane dat niement vroeds pleicht
werc te nemene hine wilt vulbrijngen
die besich sijn met andere dijngen
dan den werken toebehoort
die stellen haers werkens loon bet voort
waert dat ic mochte daer zonder leven
ic soude hem node te werkene gheven
die al puer willens ledich gaen
vreese sprac ic liet ooc staen
liever ic bem sulc wel van moede
die hem selven maect tongoede
den loon ende tweerc den meester dan
al ghinge hi spelen wat lagher an
al hadde hi breke en ware gheen scade
ic blijfs bi vrauwen wijsvanrade
also soe secht daer blivic bi
juecht sprac ende ic houts mi
an vrauwen genaden want mi soude dinken
onrecht soudemen den werkere minken
loon van den getrauwen werke sine
vrauwe dats ooc de redene mine
sprac vrauwe duecht want wie begheert
wel te werkene es lonens waert
maer die den loon te voren gheeft
ende dan daer na faute heeft
van den werke ende hem beclaecht
het dinke mi recht dathijt verdraecht
dus so men weerct so sal men lonen
de redene ne willic niet versconen
vrauwe duecht andwoorde scoongelaet
mi dinke dathi doet alte quaet
die begheert dat men hem brijnct
loon te voren ende tweerc vermijnct
die mi dat dade ooc wies mi bade
ic souds vorsienicheit roupen te rade
eer ic meer lonen soude te voren
ic hebbe ghoort seggen hets als verloren
dat men in aventuren stelt
hiermede so was die tale gevelt
van den xii vrauwen daer
daer niement ne mochte horen naer
wat mer seide of wat mer sprac
maer redene wast diet mi vertrac
daer naer het was hem al geseit
van alder tale die waerheit
ende voort dat ic noch seggen wil
als venus hoorde dat ghescil
was onder de vrauwen van harer wet
si sprac ic make een uutset
van desen sticke daer tijt van nu
ende int verbeteren van u
die minen rade behoren toe
ic wille dat men ghebieden doe
sminres oorconde stappans ter stede
om te hoorne die waerhede
doe riep men ghinder enen sergant
naubesouc was hi ghenant
ende een cleerc hiet snelgepens
loop sprac vrau venus hier ende ghens
int lant van duchte van minen wege
al omme daer de minre plege
te verkeerne ende scrijft de namen
ende doese mi comen alte samen
alle excusacie achter gelaten
doe ghijnghen se lopen hare straten
tonsentwaert daer si stappans vonden
al ghereet vii oorconden
hope was deerste die meesterinne
wiens visentasie ic gherne gewinne
dander was troost die liethem souken
hine wilder cume te comene rouken
om dander v waersij confuus
want sine vonder nyement thuus
deerste was vryhede dander vruecht
die derde ghi wel gevroeden muecht
solaes wassi die vierde ruste
die vijfste die te sinen luste
lach in huus so vaste ende sliep
hine hoorde een woort niet wat men riep
doe screef snelghepens die cleerc
an de v dueren venus meerc
om dat si daer bi kennen souden
updat sy wilden haer leen behouden
datsi te hove moesten comen
mettesen hebben sij vernomen
die v tsamen comende gepaert
doe ghijngen sij alle thove waert
ende trocken boven in die sale
stappans dede mense altemale
in venus camer te rade gaen
doe was ic verre van daer gestaen
maer ic keec over in den rijnc
doe kendic elken die daer ghijnc
ter oorconde ende ic was dies te vrede
venus sprac tote vorsienichede
tote trauwe ende te vrau radewijs
gaet onder u drien ende hebt avijs
up thende up middel ende up tbeghin
doe ghijnghen si tsamen ter cameren in
dese iii vrauwen vul der duecht
hope troost vryhede ende vruecht
solaes pais ruste volgede doe
ende sloten die duere vaste toe
watsi daer spraken men oordes niet
maer redene wiste wel al tbediet
van clapal die hem dicwile toe brochte
vele dijnx dies hi niet vele en rochte
doch hoet daer voer dat muechdi horen
trauwe was houtst des sprac si voren
vrau hope comt ghi alleene laet zien
al hemelijc hier onder ons drien
wij besweeren u bider trauwen
die ghi sculdich sijt onser vrauwen
dat ghi wes men u vragen sal
waerheit na wetten sult seggen al
heft up u hant dat zweerdi nu
ja ic sprac hope so vragen wij u
of ghi yet weit of hebt beseven
dat twivel metgaders sinen neven
den minre heeft beraden leet
sonder redene ende onder scheet
wanthi van stortsen hem beclaecht
hope sprac na dat men mi vraecht
in wille mi emmer niet verzweeren
wien dat vromen mach of deeren
de minre es emmer zere gequetst
van eenen strale daer of gheletst
es tiser bleven in sinen sin
wiet dede en weetic meer no min
maer tyser blijfter noch in ontraect
ic hebben up sulken tijt vermaect
dathi hoorde so groot rebat
dathi mijns altemale verghat
wiesi waren dats mi ommaer
tcaboel dat jaechde mi van daer
want onruste scuwic dats mijn aert
vorsienicheit sprac gaet achter waert
trooste alleen si tote haer riep
die stont en droomde ic wane hi sliep
want hi gebaerde recht ic en weet
doe staefden si hem den selven heet
van hopen ende hi andwoorde snyemen
also helpe mi god in sacher nyemen
ghine durt u vermeten niet up mi
so gaet dan thuuswaert zeyden si
ons dijnct ghine saechter nyemen bloeden
vryhede comt vort wy moeten ons spoeden
sprac doe mijn vrauwe wijsvanrade
den selven heet ic u up lade
dien wij staefden den anderen tween
vryheit sprac ic ben gherne alleen
ic scuwe de lieden daer ic mach
vraget den gonen die alden dach
gheselscips plegen hier ende daer
ic weet wel soudic seggen waer
ic souder ii nomen waert van noden
die meer den minre pinen te doden
dan alle dese daer ghi na vraecht
wie sijn si sijn si hier heden gedaecht
sprac vrau versiene mach men se niet nomen
jaet sprac vryhede so laetse ons comen
sprac wijsvanrade ende noomse dan
gheerne sprac hi of ic can
dheen heet quaetbet ende dander nijt
up sprac trauwe ter quader tijt
twine adde de minre die beclaecht
hets misselijc waer omme dathise verdraecht
sprac vrau vorsiene het doet goet varen
wrake laten ende eere verwaren
nu gaet sprac soe wi hebbens genouch
doe riep soe vruecht ende vruecht die louch
al ghijnct haer niet beneden den kinne
si dadense zweeren ten beghinne
ende vraechden hem die waerheit bloot
vruecht sprac dat nemic up mijn doot
dat jalozie ende twifel
in dusentich plaetsen dat ic weet wel
sijn onghebeden ter feesten comen
hebben den minre sijn vruecht genomen
ende zonder redene ghesconfiert
ende hebben zulke dijngen versiert
die noyt ne waren no worden zullen
wij sijn van u ghepaeit te vullen
sprac vrau trauwe solaes com voort
het ware tijt adden wij vulhoort
u allen want venuse sal verlangen
solaes cam truerende gheghangen
recht of hi lede met aermen slaven
den heet so ghijnghen si hem staven
om te wetene die waerheit al
bi miere trauwen sprac hi ic sal
waer seggen al bem ic cranc van machte
jalosie ende haer gheslachte
hebben den minre te menegen stonden
daer ic was up sijn weecste vonden
ende hebben gequetst het es mi cont
al wast ooc dat ic bi hem stont
lettel of niet so mocht hem baten
hets goet solaes gaet uwer straten
sprac wijsvanrade hets wel geseit
comt ruste sprac vorsienicheit
wats u begheeren sprac si ghi vrauwen
in dar niet sweeren bi miere trauwen
ic salt wel seggen zonder zweeren
de minre ne const hem noit geweeren
ic weet wel wat ghi vragen wilt
si riden altoos in sinen scilt
beede bi nachte ende ooc bi dage
ende altoos leggen sij na hem lage
jalosie ende twivel mede
na mier vrauwen wetenthede
so dinket mi wonder soene daets
ic weet wel dat icker dicken om late
slapen spelen drincken ende heten
trauwe sprac hebdi yet meer vergheten
sprac wijsvanrade nu pais comt ghi
den selven heet so zweerdi
waer te seggen van desen sticken
van twifele ende den minre icke
sprac pais ja ic meer dan genouch
van horen seggen daer ment gewouch
van deser veeten te menegher stat
maer ic en wister of seggen wat
want ic ne kenne den minre twint
noch hi mi dat wel versint
maer wat ic sal dats god diet weet
hets goet jaet gaet voort ghereet
spraken die vrauwen daer te samen
met desen sij voor camer camen
ende vertelden woort na woort
vrau venuse wat si adden gehoort
doe saten si neder ende swegen al stille
venus sprac het es mijn wille
naer doorconde die wij hebben vernomen
dat men paertye voort doet comen
ende dan sal ic na mijn gelieven
vonnesse zonder tmeeste grieven
rechtelike wisen an elke zide
doe wert mijn taelman herde blide
die baelyu vierscare rumen dede
doe ghijngen sij alle ende ic ghijnc mede
vor venus in die plaetse staen
enen bouc heeft soe up gedaen
daer haer wetten in stonden bescreven
ende heeftene vorsienichede gegheven
ende noomde haer wat soe souken zoude
doe ghaf venus also houde
i brievekin naumeerc den baelyou
ende sprac ic wille na rechte nu
dat men al voren de fugitive
banne ende uut minen lande drive
ende dat se yement huse of hove
dat men van minen lande rove
elc sijs te voren op sijn hoede
doe clopte die baelyou metter roede
ende las de namen int brievekijn
also si hier ghescreven sijn
roum verwaenthede ende envie
clapal nijt quaetheit ende atye
orghelieuse ende overmoet
ledicheit wrake ende spreecgoet
achtersprake ende breedescande
dese bannic ute vrau venus lande
ende nemmermeer te sine gelooft
daer mijn vrauwe sal wesen hooft
ende wie met hem geselscips plien
tghelijx van wetten sal hem ghescien
doe ruumde die menige daer die zale
die waren ghebannen altemale
god here hoe blide was ic doe
doe sprac vrau venus welan leest toe
doe las vorsienicheit openbaer
de woorden die hier volgen naer
ghi allen die u beclaecht van minnen
wilt u selven leeren kinnen
god maecti mi vor u beghinnen
om dat ic u soude helpen winnen
u ghaf hi leven ende v sinnen
verstannesse wille den gheest daer binnen
die altoos lopen moet ende rinnen
gheven nemen dicken dinnen
ende du hebs dinen willen vry
waeromme so ontweechstu di
als dit capitel was gelesen
in dochts mi twint te vroeder wesen
ic hoordes meer dan ic verstont
ende wort recht in mier herten gront
vele meer ontsteken dan te voren
ic adde welna mijn macht verloren
ne ware dat ic up redene leende
venus sach dat ic stont ende steende
ende sprac na dat ik hebbe vernomen
an oorconde die vor mi es comen
so wisic ende het dijnct mi goet
om dat men alle dijnc leeren moet
eerment can ende dattie minre
gheerne ware mijns lonens winre
ende dathi bi onnoselheden
comen es in onvreden
so sal hi voort an gaen ter scolen
want al mach de getrauwe dolen
wanneer hi mi te dienen kiese
in wille niet dathi hem verliese
want anders ware gebrec in mi
sminres pertye die wisic vry
maer die minre sal tscolen gaen
tlant dathi heeft in pachte ontfaen
wies name es gheheeten ducht
daer ghevic hem up sine leeftucht
daer sal hi in wonen sijn leven lanc
doe satter een hout man vor de banc
die ic noit en sach dan doe
venus die sprac hem aldus toe
waer bestu meester ghetempertheit
ende mate dijn wijf ic hebbe geseit
dat ghi den minre sult met u leeden
ende te gheenre tijt van hem sceeden
ende wijst hem wel ghetrauwelijc
gheerne vrauwe van machten rijc
sprakensi ende wij ghinghen tsamen
met dat wij leden ende oorlof namen
an vrau venus ende an de vrauwen
so trac mi twifel bider mauwen
ende sprac met dat ic vor hem leet
ic sal u sien gaet toe ghereet
wine schyeden noch niet neen boye pensdic
ic hebbe noch vry goddanc een stic
int scole gha ic sitten leeren
hoe ic mi sal ten werke keeren
om quite te sine van uwen dangier
mijn meester was van goeden bestier
ghetemperhede ende mate sijn wijf
die mi beloofden herde stijf
wildic werken na haren rade
ic soude verwinnen al mine scade
ja ic trauwen sec in mach niet min
doe leeden si mi ter scolen in
daer saten scolieren menigherande
vergadert ute diveerschen lande
scieloos satter ende roukeloos
wilthede lust ende gheeraltoos
jonchede rijchede ende const
melodie ende vryejonst
haestichede ende nodeverbeiden
gheernecomen ende nodescheiden
dansewel ende blidemoet
lachvele ende onnavroet
ende menich ander wijf ende man
die ic niet genomen can
mijn meester dede mi sitten daer
in sinen setel sathi daer naer
mate sijn wijf een roede hem gaf
daer menighen scaerpen tac an claf
soberhede haer name was
in enen groten bouc hi las
int eerste ghaf hi i lesse mi
also hier na ghescreven sij
joncman moedich vul der juecht
die u der minnen niet wachten muecht
gheeft uwe nature bi wiser hoede
onder tbedwanc van mijnre roede
want ontlooptdi der roede mijn
ghi sult stappans gheslegen sijn
van twifele ende van zinen geslachte
hout mijn regle zo lijddi zachte
die pine die comt van venus werke
dese lesse die screven lettel clerken
ende lettel leeke maer mi dochte
ic soudse onthouden up dat ic mochte
doe keerdi tblat en las bet voort
dese lesse die hier na behoort
minres die besich met minnen sijt
gheeft gode den alre eersten tijt
die hi u leent ende niet en gheeft
den anderen tijt om dat ghi leeft
den anderen tijt die gheeft der minne
sonder dobbelhede van sinne
ten welken ghi u gheeft van den drien
wilt elken tijt met u zelven plien
want een ghespleten weercman
ne gheen gheheel werc vulbrijngen can
dus suldi deelen in drien den dach
des nachts gheeft elken werken verdrach
ende gheeft u zelven gheheel ter ruste
so dattu sanderdaechs werkens luste
wildi u niet also bestieren
u werken salre bi faelgieren
dan sal twifel ende sijn geslachte
u comen quetsen in u gedachte
onthoudet kinderen hets u bate
doe rechte voort so gaf ons mate
elken een blat om dat wij souden
dese lesse scriven ende wel onthouden
doe ghijnghen sij scriven alle te stride
ende hi ghijnc lesen an dander zyde
dese lesse die hier volget naer
minre die mint ende wart gewaer
dathi vijnt in sijn weerc onspoet
dies hem nature begheeren doet
ne wite venus niet de plage
maer up hem selven so doe die plage
want gelijc dat tlicht der zonnen
niet ne zouden ghelaten connen
te schinen in eenen vulen poel
also wel als upten lavender stoel
jof up blommen of zoete cruden
sone mach venus laten den ruden
te beschynen ende den vyleynen
also wel alsten edelen reynen
up elken sij haer rayen gheeft
maer tvat gheeft uut dat in heeft
dus venus es cause van gheenen ghebreke
doe sat daer elc in sine reke
dapperlijc dese lesse ende schreef
ghetemperhede noch lesende bleef
dese lesse die ic hier na bescrive
minre die in minnen beclive
ende den loon ontfaet van minnen
penst ghine sult voortan niet meer winnen
verteert bescheedelijc uwen loon
al dijncti u soete ende daertoe scoon
want wat men mint spaert men in eeren
node minren maer gheerne meeren
ten es gheen dranc so soete int vat
heeft mens couver men wordes sat
ten es gheen dijnc so hart so groot
haerderen en slitet wel ter noot
die zuerlijc wint ende zaen verdoet
den loon het blijct wel dat hi moet
van breken clagen dies hi passeert
die theere na neere wel ordineert
kindren onthout wel mine woort
doe screven si alle noch las hi voort
minres die van minnen quelen
wat u bejeghent ghi zullet helen
so verdiendi der minnen danc
hi openbaert hem selven cranc
die niet sijn last en can gedragen
sonder hulpe ende zonder clagen
est ooc so dat u venus werc
te lastelijc es ende ooc te sterc
ende ghijt zo zwaer eerst hebt begonnen
ghine zoudet niet vulbrijngen connen
ende ghi van pinen sijt verflaut
kiest hulpe daer ghi u in betraut
twee om een last dat es genouch
onneffene maect alte quaet ghevouch
maer of ghi muecht ent u so staet
draghet alleene dats mijn raet
nu kinderen onthout dat ic u leere
doe screven wij ende hine las nemmeere
met dat ic screef ter zelver ure
doe clopte twifel vor die dure
ende recht met dat ic omme sach
ontwiec ic ende ic sach den dach
goeden dach ende goeden nacht
moet haer gheven die waerde dracht
der vrauwen van den drogen bome
om wien dat ic in desen drome
hebbe vertoocht haer mijns gepens
want die sin moet gheven chens
der gheenre daer ic of houde tleen
van duchte om dies ic bem te cleen
haer te dienene an scheiden van
als een getrauwe weercman
goed dienst ne sal men niet versmaden
ic bidde der vrauwen om genaden
want ic grotelijc hebbe mesdaen
dat ic mi liet van twifele slaen
van jalosien ende liet mi scieten
van begripe ic moest ghenieten
maer nu hebbic ghesijn ter scolen
nauwmerc sal mi nemmer doen dolen
want ic kenne die vrauwe mijn
so goet van trauwen ende also fijn
van herten van sinnen also ghestade
ic weet wel dat soe niet en dade
om al de weerelt sulc kennic hare
daer haer here in vermindert ware
dies gheve haer god ghesondichede
eere gheluc ende ewighe vrede
ende naer dit leven sonder sneven
haer ziele met hem moet sijn verheven
ende ic met haer die bem haer slave
addic yet beters gherne ict haer ghave
doch willicse groeten met nyewen sange
ach haer biwezen werct so lange
vrau trauwe dat es mijn hoochste raste
loon alsoe wille doch werc ic vaste
vlye wech ic sta na tru ghewin
soe draecht in haer der trauwen zwin
die mi laet metter minnen laste
loon alsoe wille doch werc ic vaste
begrijp du maex vele quader nachte
dijn duecht verjaecht begrijp met crachte
daeromme ic gheerne dijn eghin bin
du best mijn troost mijns vruechts gewin
al andere sijn miere hertsen gaste
loon alstu wils doch werc ic vaste
ic arem van trooste maer rijc van minnen
overvloyende van jonsten met wallenden zinnen
verladen van drucke stervende als weeze
bevende van duchteliker vreeze
levende up hope toot uwer duecht
groete hu up erde mijn hoochste vruecht
met minliken salute der gheelre jonst
uut alden vermoghene natuerliker const
ghewerdicht zonder verdriets verlanghen
tontfane van uwen aermen ghevanghen
dat reine minne heift voort ghebrocht
ghescepen uut herten gronde ghezocht
in werke van minliker tijtcortinge
om hu te gelieven zonderlinge
boven al dat up erde leift
naer dat natuere ghecoren heift
bi influencien van boven
dies met rechte wel gode loven
uut welken verkiese mijn gheest ghewouch
mi tijt te ghevene om tzine ghenouch
den lieven bescauwe dat zoe vercoos
so bem ic bezich met hu altoos
recht als mijn upperste ghelijc up erde
wes ic begheere of ye begerde
naest gode want alle creatueren
elc na der ghelijcte zijnre natueren
int wesen der ghiften van planeeten
vallen ten kiezene zonder heeten
welken verkiesen zi moeten zijn
bedwonghen den juechdeliken termijn
te dienene zonder keeren of
so willic spreken hoghen lof
gode die alle dinc weet te vooren
diet heift bestiert dat ic ghecoren
hebbe bi zijnre gracien milde
so hijt vorzach ic hope hijt wilde
so dat de broossche nature mine
ghelucte int kiesen gheheldt te zine
te besten deele enten uppersten mede
van alre werliker minlichede
int welke ic mi verbliden mach
up hope dat mijn laetste dach
vulbrocht sal zijn in zalichen hende
van deser solaceliker ellende
redene daer dies de zin an cleift
es cause van dats mi hope gheift
ghemerct dat creatueren alle
gheboren redenlik bi ghevalle
des loops van boven der constellacien
in den eersten graet van gracien
der jongher juechdeliker zinnen
beeten ten kiese der eerster minnen
up tghuent daer tzien up avizeirt
ende daer natuere toe inclineirt
met zulken begripe als van verkieze
al tander zo stelmen te verlieze
vele liever dan dat mens voort ombore
of dan mer een ander over core
want die van eenen maect zijn al
merct wat hi daer over kiesen zal
ooc vint men claerlic int ghemeen
ende zonderlinge van die haer een
pinen te makene van al ende dan
so en hebzi niet ende sceeder van
bi den gonen es dit ghezeit
die vesten ende hebbe vast gheleit
haer verkies up tidelic goet
twelke hem den tijt verliezen doet
want in manieren van staten drie
gaet haer tijt wech diet wel bezie
beghin middel ende daer toe hende
ende al verdriet ende zwaer ellende
tbegin der minne van erdscen goede
es pine ende zonder vruecht van moede
de middel rijcheit sonder ghemac
tende dats talre zwaerste pac
dats langhe ghezocht ende niet ghevonden
dan onghetallic last van zonden
tgoet dat laet men hier dats waer
maer tquade dat draecht hi vor hem daer
met pinen ghecreighen met zochte bezeten
ghelaten met rouwen ende zaen vergheten
van den ghenen diet voort bezidt
dus heift hi over niet ghespidt
hi mach wel zecghen ic hebbe ghezait
ic zelve bem over de vrucht ghemait
dus es hi zot ende zeere ontraect
die een van zinen al so maect
dat hem dat een niet helpen mach
als hi ghemoedt den sterf slach
dies zeghic gode lof ende danc
naer dat nature broosch ende cranc
kiesen zoude in jonger juecht
datze gods gracie heeft bewuecht
ter minne die mi can hope gheven
doch te verbeidene een zalich leven
bi redenen willict proven claer
het es te wetene openbaer
dat niemen beter en es bekint
dan zijn werc of dat hi mint
die mint dan tghuent dat niet en leift
beziet wat levene dat an hem cleift
want tghuent dat in hem zelven es doot
doot sinen minre dats waerheit bloot
erdsch goet es doot hoe ment beziet
diet mint die ne zouket tleven niet
maer reine minne van creatueren
souct levens solaes in allen uren
dat scuwet de ghiericghe talre tijt
goet gheselscap spel ende jolijt
pijnt hi te scuwene nach ende dach
van anxte dat zijn lief mindren mach
dats zijn trezoor sine melodie
die houttene in zulker jalouzie
beroert in sterveliker zorghen
breke zorghende zonder morghen
om te ghecrighene al in een
twelke al ne mach der herten gheen
ghebueren die was of es of zal
want van een niet maect zoe haer al
ende al mochte haer dat al ghebueren
ent mueghelic ware eenre creatueren
so es een herte meer nochtan
machtich te begherne dan
al trike der werelt zoude moghen gheven
wel es te merkene dan dat zi sneven
ende al bedroghen sijn in den hent
die an erdsch goet zijn minnen went
altoos hebbe god lof danc ende eere
want venus dienre nemmermeere
van reinen dienste bedroghen en werdt
bi redenen gheprouft want of hi terdt
ten eersten verkieze soot es vorseit
ten uppersten als ter meinschelicheit
waer mach hi redenlicst zijn gheraect
want hets al om den mensche ghemaect
beesten voghelen visschen dieren
berghen bosschen zee rivieren
water lucht sterren zonne ende mane
gout zelver ende al dats es te stane
den mensche bi te zijnre noot
want god alleene den mensche bloot
na zinen beilde ghesceipen heift
eist dan niet scande dat yemen cleift
an dingen te zeere soot es anscijn
die tzinen dienste ghescapen zijn
hi ne minde doch dat beter ware
als zijns ghelike van wederpare
want god ter werelt na sinen wensche
ne sciep niet beters dan de mensche
hi boven hem al dinc onder daen
wat redenen maecht dan wederstaen
dat de mensche dan minnen soude
dat god tzijnre nootdorft maken woude
hine zoude minnen dat beter zi
als zijns ghelike ghelijc hem vri
naest god die dupperste wesen sal
wel hem die van hem maect zijn al
maer om dat juecht de zotte blende
tware ne kent no noit en kende
spaert god den mensche die jongelic leift
toot redene vois int capitel heift
doch moet juecht an de werelt cleven
kieze doch niet haers ghelijc te leven
so leift haer minne so leift haer werc
ende oft alzo mach zijn so merc
twesen van allen minners reine
die dorpers clappers ende quade vileine
nijt gramschap scuwen ende ooc al qwaet
ja als men met trouwen na minne staet
so eist al blijscap ende vrie vruecht
miltheit werdicheit ende duecht
meinderheit scamelheit dits de minne
daer ic mijn redene al om beghinne
want reine minne mach niemen deeren
merct bliscap zonder quaet begheeren
miltheit zonder begrijp altoos
gheselscap zonder nijt of loos
jonst ende eere sonder versaden
arbeit zonder roum van daden
trauwe zonder gheveinsthede
ende zonder verdriet ghestadichede
scamelheit leicht ten tinne bereit
nature es cranc vorwaer ghezeit
sot ende blent soot es bevonden
ende ment met redenen mach oorconden
sonderlinghe gheprouft bi desen
minne es zo edel in haer wesen
dat bi haer claer beteekent zi
dat god de ziele ghemaect heift vri
want als nature haer wille bewinden
in minnen onreinicheit te vinden
ende zouken den loon der minnen al
int vleesch die god noch gheven zal
ende scult es te ghevene mede
stappans de minre ter selver stede
daer men dus omme wille stellen tcalc
om vrie zielen te makene scalc
beseft hi dat die edele gheest
van scalkernien wert bevreest
ende beeft van scaemten als die met allen
uut vrier glorien ducht te vallen
hier toocht de gheest dat de nature
niet werdich en es der reinre cure
der minliker ziecten medecine
die haer onthoudt in zoeter pine
blidelic hopende zonder loon
hoe macht hem yemen dan dien becroon
niemen die redene wille verstaen
ende als de tijt voort es ghegaen
dat juecht haer jonghe lusticghe cracht
heift versleten int reine ghedacht
dienende na der minnen danc
ende dat nature haer zelven cranc
beghint ghevoelen als die ten hende
nakende wert daert al in wende
ende dan faelgiert der minnen gloet
die tvier sproocte in den lustichen moet
bi welken hi vor al begherde
om eere om prijs ende al ter werde
van zinen gheminde te sine bereit
minlic in allen aerbeit
met gansen vermueghene ende hem ontseicht
nature de cracht alzo zoe pleicht
sone es begherte nochtan niet doot
der zielen cracht die es so groot
altoos soe bi naturen rade
werlike minne daer af haer zade
nature heift dies niet meer vermach
de ziele ne gheves gheen verdrach
want zonder hende heift ze god ghescepen
als haer ontblijft dat zoe begrepen
hadde in der juecht nochtan wilzoe
haer werc vuldoende sijn emmer toe
dats minnen zonder sceiden af
dan peinst zoe wi haer twesen gaf
van euwicgher minne die soe beghert
ende die dinct haer dan minnens wert
alle ander minne vergangelic
die dinct haer zijn verlangelic
als zoe haer tzijnre minne voucht
so lanc zo meer het haer ghenoucht
ghelijc trect altoos toot gheliken
nature ne doe de redene wiken
nature faelgiert daer men toe ziet
de ziele ne mach faelgieren niet
haer eerste verkiesen zoe verliest
wats redenliker dan dat zoe kiest
den uppersten diet al heift in hant
ende loon gheift in der minnen lant
in eewicher glorien heerscepie
daer ruste es zonder jalouzie
daer pais es eewich zonder verganc
daer minne regneirt sonder bedwanc
daert al vergadert es in een
solaes vul vruechden eewech ghemeen
daer elc in andren hem zelven scauwet
daer eist besteidt dat men betrauwet
daers zonder twivel zekerheit
als daer de ziele haer minne leit
so zoe den tijt daer meer toe gheift
so zoe haer zelven liever heift
dan ziet zoe al de waerheit bloot
haer eerste verkiesen dat haer groot
dochte daer zoe gherust up was
dats al onruste ende een ghedwas
haer heift ghedroomt nu gaetze waken
nu wachtze haer voort an vor ontraken
dan comt de heere met zijnre minnen
int herte wonen ende inde zinnen
verdrivende den tidenliken commer
hope ghevende zonder nommer
te verbeidene eewigher vruechden
van duechden clemmende voort te duechden
toter bleckender hemelscer croone
sonne no mane ne zijn so scoone
die wi bezitten moeten te zamen
ende al die reinlic minnen amen
venus danc hebdijn zoete cracht
wat niders clappen ic bem bedacht
in dinen dienst wil ic vulstaen
want zident dat ic wart ghevaen
minlic van di in trauwen reyne
so ne begherdic dinc negheine
dan altoos even ghestade bliven
der bloume boven allen wiven
daer mi nature toe heift ghevoucht
twelke mi vor alle dinc ghenoucht
ende al ware ooc al weinsghen mijn
so ne zoude gheen wijf vermindert zijn
bi mijnre minne hoet met mi stoede
maer van eeren ende ooc van goede
altoos vermeest in alre stont
alwaer ic heere der weerelt ront
al goet zoude haer als mi ghescien
wat hebben dan niders an mi verzien
die noit ne creech in zijn ghedochte
daer men begrijp oft maken mochte
lacen dat doet mi alzo wee
in zoude ghescriven nemmermee
want ic ne rust no nacht no dach
van lidene dat ic niet ne mach
ghebruken goeder ghetrouwer vroude
so elc ghetrauwe met rechte zoude
ach die dit doen mochtzi doch smaken
de spise die zi den goeden maken
si zoudens hem hoeden waren si vroet
maer neenzi niet dies es mijn moet
so zeere bedruct so waer ic ga
of waer an ic de handen sla
het pijnt mi zo in mijn ghedochte
gheliefdet gode ent wesen mochte
ic hadde liever dat hi mi haelde
dan enich nider mijn vruecht versmaelde
sonder redene of ocuzoen
venus ic ware dijn campioen
mocht ic jeghen die valsche monden
die aercheit secghen zine hadze vonden
ende al waert dat een mesdade
so waert onrecht ende grote scade
soudmens den goeden te wers betrauwen
nochtan moet icker omme in rauwen
leven venus dies claechic di
met truerne so vermerghic mi
met peinsene ende met droufheiden
dies en es niet langhe leden
dat ic met eenen bedructen zinne
in slape viel daer zach ic inne
een droom die ic hier wille bescriven
ter eere der bloume vor alle wiven
mi dochte ic cam in een valeye
recht in de zoete maent van meye
wandelende in een vergier
daer ic zach eenen egglentier
ghebloyt van rozen root gheladen
verchiert met zoeten groenen bladen
sijn roke was lidens medecyne
sijn dornen ne daden niemen pine
want hi was teeder van ranken smal
mettien sachic int zoete dal
een weizelic wijf zat daer alleine
als of zoe hadde gheweist waerdeine
van den vergiere daer ic in was
ic ghinc tot haer duer tzoet gras
ende groetetse knielende vriendelike
soe sceen wel sijnde van machte rike
want costelic waren haer ghewaden
het sceen recht dat zoe was gheladen
met enigher zaken die haer wanhaechde
soe groette mi weder ende zoe vraechde
wanen ic quame ghewandelt daer
ic sprac ic ware van herten zwaer
dies zocht ic eeniche melodye
om te verdrivene melancolye
si sprac so bestu wel gherocht
die vinden can heift wel ghezocht
ic ben bedrucht dat zegghic di
sit hier neder ende sech mi
waer mede dattu best gheladen
ghevroedicht ic zal di beraden
vrouwe sprac ic dies bem ic blide
ende ic zat neven haerre zide
ende bat haer up dat haer betame
dat zoe mi secghen wilde haer name
gherne sprac die vrauwe fijn
redene es die name mijn
die dicwile wandelen moet int groene
mids dat ic lettel hebbe te doene
men rouct mijns lettel up desen dach
men bezicht mi zelden daer men mach
nochtan zal yemen loon ontfaen
twerc moet wesen bi mi ghedaen
of men verliest der pinen loon
als ic dit hoorde onder den troon
des hemels ne mochte gheen blider wesen
vrauwe sprac ic ic werde ghenesen
van bliscepen dat ic hu tesen stonden
hebbe om mi te beradene vonden
ic biddu ghewerdicht mi te horen
si sprac ic moet di secghen voren
want ic bem houdere dan du zijs
doe sprac die vrauwe van zinnen wijs
hoor vrient twi dattic bem ghemoyt
daer staet een egglentier ende bloyt
van roken zoet van bladen groen
met rozen verchiert naer zijn saisoen
een duve die esser up ghebeedt
sijn telghen die heift hi ute ghespreedt
als die de duve wille ontfaen
ende latense tharen ghemake staen
sijn rosen hi al te male ontdede
omme haer te ghevene confortelichede
sijn dornen heift hi ghestelt ter steke
omme haer te houdene te ghereke
voor niders clappers of boze veleine
die grieven mochten der duven reyne
dus zat zoe vroilic in den doren
niet peinsende dat mense mochte verstoren
ende alzoe meest de rozen bezach
cam een die tallen tiden plach
de duve te houdene vor messcien
ende heeft ze verstoort recht onvoorzien
met dat zoe vlooch van daer zoe stoet
stonter een doren in haer ghemoet
dieze gherochte bi aesticher vloghe
dies zoo int herte wel quelen moghe
dieze verjaechde de scult es zijn
de egglentier die es so fijn
sijn dornen ne waren noit ghemaect
omme dat de duve zoude zijn gheraect
maer dor de ghone heift hi den doren
die de duve willen verstoren
bi sinen sculden het niet en cam
nu tijtzoet hem dies bem ic gram
hi staet bereet ende wide ondaen
wanneer zoe comt hi moetze ontfaen
want in hem es haer stede bereit
verchiert met rechter stadicheit
want tharen bouf staet hi ende bloyt
haer eyghijn es hi wies vernoyt
noch sprac de vrouwe van wiser leere
noch bem ic grammer dan noit eere
want dese duve vlooch metter wonde
tot haerre ghespele om ter ghezonde
der quetze te commene bi haren rade
ende esser bi commen in meere scade
wat wondre eist dat zoe troostens faelt
want ic ne wasser niet overgehaelt
wel wetet waer men wil hebben raet
vergheit men mijns zo eist al quaet
want men noit vonnesse vray en sciet
no gaf daer men mi achter liet
dus heift die ander duve ghedaen
dat zoe meer lidens heeft ontfaen
ende heiftze bedruct met eenre fantome
exempel segghende bi eenen boome
die met vruchte gheladen stont
ende zeide zi waren in den gront
vart van keeste hoe scone si stonden
sonder mi was dit vonnesse vonden
dies eist onrecht van cranker werde
menich boom staet up der erde
sout al vart zijn dat hi draecht
so ware de werelt zeere gheplaecht
dat ware een jammerlic gherucht
soudmen versmaden de goede vrucht
al stonder quade ghewassen bi
dat vonnesse ne wijst men ooc niet bi mi
wijs herte noit dat te wisene vant
mettien nam zi mi bider hant
ende dede mi beloven eer wi scieden
dat ic den duven soude ombieden
wat mi vrau redene hadde gheseit
soe nam orlof ende int ghesceit
dau zoe mi zo dat ic ontspranc
ic weets der hoofscher vrauwen danc
dat zoe in drome mi dus sprac toe
haer bevel ic an hu doe
ic groetu van vrau redenen weghe
ende god verlene ons zulke zeighe
dat wi met vruechden bliven tzamen
dies biddic der zoeter namen
marien die drouch de zaliche vrucht
ende ic zende hu een minlic zucht
so goede ghetrauwe vruchten plien
die goet es hem zal goet ghescien
goet moetti hebben al hu leven
bedructelik es dit ghescreven
te vruechden gheve hem god gheval
die den ghetrauwen verbliden zal
maria moeder ende zuver maecht
vrauwe die dhemelsche crone draecht
vul alre ghenaden die gode ontfincs
dochter des uppersten conincs
ende alre glorieuste moeder
moeder der weesen ende stier roeder
wech der dolender die meslopen
salicheit hem allen die in di hopen
maecht vor de baersinghe zuver claer
maecht in de baringhe ende maecht daer naer
van ontfaermicheden fonteine
fonteine van salicheden ghemeine
fonteine van duechdeliker gracien
fonteine van alre jubelacien
fonteine der goedertierheide
van trooste ende van verlavessen mede
dor die ontsprekelike vruecht
daer hu gheist in was verhuecht
terwile als hu ende niement el
biden archangel gabriel
was gheboodsceipt maeghet scone
dat ghi ontfinct den gods zone
ende dor dat godlike teekin meest
dat in wrochte doe dheliche gheest
ende dor die heliche ontsprekelike
goedertierheit ende des ghelike
der gracie ende der ontfaermicheide
vulmaecte minne ende omoedicheide
die sgodlics vaders ghenaden straelde
mids den welken de gods sone daelde
in desen onsekeren tijt van wane
alleene om meinsghelic vleesch tonfane
in uwen werdichsten lechame rein
ende dor dien bitteren drouven wein
daer hi hu in bescauwede an
doe hi hu den appostel jan
ewangeliste in hoeden beval
ende verhief hu boven al
der inglen ende der archangelen coren
na werde ende na hu toe behoren
ende dor dien omoet onnomelic
die ghi toghet doe vromelic
ghi gabriel den inghel zeit
in godliker onderhoricheit
de dierne gods so wil hier zien
na dinen worde moet mi ghescien
dor deliche xv bliscepen
daer hu gheest in was begrepen
met uwen zone uut allen zeere
jesus christus onsen heere
ende dor de compassilike smerten
ende zeericheit over scaerp van herten
die ghi bezieft als ghine al naect
ant cruce zaecht hanghen alzo mesmaect
dorstigh dornaghelt dorwont met allen
ghedranct met aisine ende met gallen
hem roupen horet uuter maten
mijn god waer hebstu mi ghelaten
ende dor den rauwe moeder maecht
van hu als ghine sterven zaecht
ende doe die heliche wonden vive
uwes kints ghemint bloume alre wive
ende dor duutreckinge zijnre lede
sijnre senuwen ende al sijnre aderen mede
ende dor die zeericheit al zijnre wonden
ende dat ghine wonden zaecht tien stonden
ende dor de fointen sijns bloets root
ende al zijnre passien ende al zijnre noot
ende al uwer herten zeericheit
en der fonteinen uwer tranen heit
dat ghi met alle den helichen coomt
ende gods vercoornen tzamen ghenoomt
haestelijc mi in staden staet
weist in mijn hulpe ende weist mijn raet
in allen verzouke in mijn ghebet
in al minen anxte ende node met
in alle den dijnghen die ic doen zal
sprekende of peinsende gheel ende al
in allen daghen in allen nachten
wilen antwilen wilt bewachten
mijn leven ende impetreirt mi voren
an uwen eenichen zone vercoren
vervulte van goede dat vor hem bloye
ontfaermichen troost in allen vernoye
helpe tot alre benedichinge
warachtiche vraye belihinge
snelheide ende voort gaen tallen duechden
overvloite in zalicher vruechden
van gheesteliken ende lechameliken goede
verleene mi gracie ende zekere hoede
des helichs gheests die mi beleeden
moet ende alle mijn dinge voor reeden
mijn ziele behoeden ende bestieren
mijn lechame hoeden ende regieren
mijn ghedochte up rechten ende mijn zien
ende minen zin bewaert wel dien
vrauwe vor al zonderlijc ocuzoen
mine goede begherten wilt vuldoen
ende mine beloften zo waer ic zi
heliche ghepeinsen zo zent in mi
verledene zonden doet mi vergheven
die jeghenwoordiche hier in dit leven
wilt betren vrauwe ende ghemate
toecommende so dat ic se late
eerachtich eerlic leven alteenen
wilt dat bi gracien mi verleenen
victorie voor alle bejeghentheide
der weerelt ydele gheleghentheide
warachtichen pais betamelic
gode gheestelic ende lechamelic
caritate ghelove ende hope goet
zuverheide ende vulmaecten omoet
ghedochzamicheit in allen mesquamen
ende de v zinnen mijns lechamen
moetti bestieren ende behoeden
van allen zondeliken vloeden
de vii ontfaermiche ghewerken
wilt int vuldoen mi daer in sterken
ende macht verleenen toot in den fijn
dartiklen van den ghelove mijn
vulcomelic houde ten wille van gode
ende van der wet de x ghebode
doet mi gheloven ende houden vast
ende vander vii hoofdzonden last
wilt mi bescermen tot in mijn hent
ende dat mi emmer werde bekent
dijn alre minlicste aenghesicht
claerre dan der zonnen licht
ten fine in minen laetsten dach
dattic dijns trooste ghebruken mach
ende boodscapt mi den dach ende ure
dat mi de doot zal worden tzuere
ende dese omoediche bede ontfaet
ende hoort mijn upperste toeverlaet
verleent mi teewelike leven
hoort ende vulhoort ende wilt ons gheven
dat wi hu bidden maechet zoete
moeder gods der zonden boete
ende moeder der ontfaermicheit
lof hebbe die eeniche triniteit
als de winter es vergaen
ende alle wortelen ontfaen
de boodscap van der heeter zonnen
ende de natuere die was verwonnen
vander couder doder tijt
beghint ontwaken om tjolijt
van toecomender vroilicheit
ende dat des couts vernoilicheit
leden es als die moet rumen
ende dat die voghelkine haer plumen
beghinnen te scuddene van den neste
so dochte mi dattic buter veste
van brucghe wandelen ghinc alleine
zuutwaert daer ic een fonteine
sach ghemaect alzo mi dochte
van albaestere dieze wrochte
was zeker meester boven al
dat wrochte of werct of werken zal
so lieflic was zoe int bescauwen
beilden sach icker an ghehauwen
van rechter consten alst wesen zoude
bleckende claer ghelijc den goude
vive van zonderlingher condicien
ende elc diveers van zijnre officien
van maetselrien wel bewaert
na const ende ooc na werkens aert
ic ginc bet naer als ic dit zach
daer zach ic waer een houde lach
levende an de fonteine claer
ic mercte wel an zijn ghebaer
dat hi was der fonteinen hoede
soetelic met ghestadichen moede
groetickene arde varinc
hi arde vriendelic mi ontfinc
mids dattem dochte alzoot was waer
dat ic uut rechter duecht cam daer
ende om te cortene minen tijt
vrient sprac hi wel commen zijt
zit neder in dit zoete gras
ic die van ghane moede was
bedancte den goeden houden weder
ende ic ghinc bi hem zitten neder
couten van misseliken dinghen
daer hoordic menichen vogel zinghen
in dat foreest van vruechden rijc
mi dochte dattic des ghelijc
van vruechden nieuwers hadde ghehoort
te gader spraken wi menich woort
recht als ghetrauwe vrienden pleghen
onlanghe so was de tijt gheleghen
den houden en cam een boodscap an
dies hi bezief dat hi van dan
cortelike zoude moeten varen
dies ic begonste recht verzwaren
want zijn biwesen was goet ende fijn
doe dochte mi in den drome mijn
dat hi mi bat in trauwen reine
dat ic wilde te dier fonteine
nemen ware in rechter duecht
dies creich mijn herte gerechte vruecht
dat hi dat zoete reine vat
duechdelike mi te hoedene bat
als zinen rechten gheheelen vrient
dies moet hi eewelic zijn ghedient
van den gherechten des hemels trone
ende ic beloofde hem zonder hone
waert dattic enich dinc vermochte
dat mi eerlic wesen dochte
ende orborlic ter zoeter fonteyne
in wilder om sparen groot no cleyne
doe sciet hi dan ende ruumde tgras
dies rouwe groot ghedreven was
want hi ghetrauwelic hadde verwaert
de fonteine van zoeter aert
god gheve dat noch moete ghescien
dat wi elc andren moeten zien
int rike daer god de zaliche croont
daer alle duechden zijn gheloont
mids gaders der fonteinen claer
doe stont ic up ende ginc bet naer
ter zoeter fonteinen zonder lac
bezien of enich dinc ghebrac
dat ic haer teeren mochte vulcomen
ende int bezien hebbic vernomen
de chierheit van haer uutvercoren
vele meer dan ic zach te voren
daer zachic boven hoochst ghestaen
een coninginne wel ghedaen
van finen goude blikelic
in zach nie gheine so rikelic
ghecleet als zoe dat dochte mi
guldine leteren stonder bi
dbediet was arde zeere bequame
ende luudde vroescap es mijn name
met rechte zalmen dien meester loven
die dat werc wrochte ende stelder boven
vroescap die edele coninginne
hi es wel wert dat men wel minne
god jonne ons dies in desen live
daer onder zaghic vrouwen vive
ghecleet met witten ende al bezait
met guldine zonnen uut gherait
ende elker name ghescreven stoet
onder an elker beilden voet
teerste dat was gheheeten horen
toot allen duechden uutvercoren
bescoopt vor alle vremde lette
wel bewaert van alre smette
van allen quade wel behoedt
die alzo horen can hi vroedt
den meester lof diet ordineirde
up dander beilde ic avizeirde
daer onder stont ic heete zien
wat mi messit of mach messcien
an mi ant mine an niement el
saghe elc alzo zo saghi wel
so waers ghepait de makere zijn
terde beilde van werden fijn
de name die stont ic heeten rieken
ghesonde lucht niet als de zieken
die rieken anders faute een mul
ende zelve zijn mesquamen vul
eens anders clem dat mach hem deeren
nochtan zi tgrote niet van hem weeren
hier es vroescap zeere ghespaert
daer was dit beilde of wel bewaert
danc hebbe de werde meester wijs
den vierden ghevic grooten prijs
daer stont ghescreven ic heete smake
in alre duechdeliker zake
redene eere ende werdicheit
daer hadde dat beilde toe bereit
nerenstelijc zijn abetijt
dies waest van veil onrusten quijt
van onneeren ende van blamen
dies hem de meinche wel mach scamen
dat dies ghebrect heer god vuldoet
dat vijfste beilde zuver zoet
wies name men hoghen prijs zal gheven
ic heete bevoelen stont ghescreven
onder in guldinen leteren claer
in groot in cleen in licht in zwaer
bevoelen doet in allen keere
tleven staen in groter eere
onbegrepen telker stede
bevoelen maect omoedichede
bevoelen maect de eere vermaert
bevoelen wijsheit openbaert
bevoelen doet de quaetheit scuwen
bevoelen doet de duecht vernuwen
bevoelen draecht met vrienden last
bevoelen altoos met maten past
wel bevoelen doet wel bekinnen
gode enten even meinsghe minnen
bevoelen doet duecht met duechden lonen
die daer in houdt god salne cronen
dus zachic daer de vrauwen vive
wiens name ic lof met eeren scrive
dies heb de meester hoghen danc
dat slot versachic daer de ganc
uutspringhen van der fonteine
die met menighen slotel reine
was ghesloten als een tresoor
elc slotel wit als een yvoor
deen an dander juust ghepast
daer mede zo was ghesloten vast
dat zoete lievelic conduut
ic peinsde heer god wie zal hier uut
des borrens tzijnre noot ghecrighen
wie daer of sprect ic mach wel zwighen
want emmer ne dinkics mi niet wert
dat es dat mijnre herten dert
met dat ic stont ende recht bezach
de grote scoonheit die ghelach
ander fonteinen reinicheit
peinsende up mijn cleinicheit
verstaert recht in melancolyen
hebbic een deel bet up ghesien
twe veinstren claerlic open gaen
een licht zo zach ic daer uut slaen
dies herte ende zin ende ooc mijn moet
wart beroert ende al mijn bloet
ende rechte voort in tzelve licht
so bezief ic als een scicht
een scote tot in mir herten gront
nye zident bezief ic mi ghezont
flau bescaemt ende zeere vervaert
so tart ic weder achter waert
ende ginc al ghesconfieert van dan
recht als een verwonnen man
al omme dolende hare ende gheins
menichsins was mijn ghepeins
ghenaden riep dat herte mijn
up gode ende up de moeder zijn
dat zi mi namen in bestiere
dat ic in eenicher maniere
raet ghecrege van minre quale
so dat de wonde van desen strale
mi worde vermaect int herte binnen
eer ic mijn aerme cranke zinnen
aldus roukeloos verlore
dus ghinc ic dolende als een dore
up ende neder hier entaer
int hende zo wardic ghewaer
van verren bleckende een prieel
daer an dat menich groen torreel
ghewassen stont van roden rozen
daer te gane dat was mijn glozen
sonder letten om bezien
of ic daer vinden mochte wien
ic mochte claghen mijn verdriet
alzo ic dede in lette niet
als ic daer cam wardic ghewaer
solaes ende vruechdenrijc ghebaer
driven menich voghelkijn
elc na der natueren zijn
het was al vro groot ende cleine
sonder ic arem man alleine
de zoete lucht van egglentiere
ende crude van menicher maniere
die roken daer zo over zoete
met rechte hi alre qwale boete
ghewint die sulker roke es bi
maer niet en twint zo ne halpze mi
der voghel zanc no zoete cruut
mijn bliscap docht mi wesen uut
menich zuchten mi ontginc
o peinsdic hemelsch coninc
wien alle ghepeinsen werden cont
wat zalic nu te deser stont
moghen doen waer zalic gaen
of wat zal ic te doene bestaen
ghetrauwen raet die waer mi goet
o maria maghet zoet
staet mi bi te deser tijt
alzo waerlic als ghi zijt
moeder gods ende maghet puere
in wien god meinsghelike natuere
ontfinc bi uwer omoedicheden
ende hu van zijnre ontfaermicheden
den slotel gaf diese eerst ontsloot
om te verlosne uuter noot
so wie ghenade an hu beghert
ghi weit wat mijnre herten dert
in caent ghenesen no verdriven
ende salic langhe moeten bliven
sonder troost ende zonder raet
mi comt de doot of alzo quaet
staet mi in staden bloume alre vrouwen
dat ic doch eenighen vrient van trauwen
ghecrighen can up desen dach
wien ic mijn liden claghen mach
ende mi ghetrauwelic berade
dus ginc ic in den groenen pade
duer bloume ende duer tzoete gras
toten prieele dat zoete was
alzo mi dochte dan ic vor dien
van lieflicheden hadde ghezien
no ooc van alzo soeter lucht
mettien gafic zo zwaer verzucht
recht als ic ten prieele cam
daer uut ic eenen vois vernam
die int verstaen mi gaf bediet
god seine hu vrient mescomt hu yet
bescaemt ic van den voise wart
nochtan ic metten suchte tart
in die joliselike stat
daer zach ic waer een vrauwe zat
alleene die recht ghesedich was
van manieren ende int gras
zochte met haren vingheren zoet
of daer eniche clavere stoet
met bladen viere als ic dat zach
so seidic vrauwe goeden dach
verleene hu god ende zalich leven
vrient sprac zoe god moet hu gheven
wel te vaerne ende goede ghesonde
o vrauwe zeidic van gods monde
moeti zijn ghebenedijt
dat ic hu hore te deser tijt
van mijnre ghesondicheit vermanen
maer zonder hopen es mijn wanen
ghesont te werdene nemmermeer
doe sprac die vrauwe ontkeer
zulker worden ende versteict
twivel ooc wat hu ghebreict
ende leift up hope dat biddic di
want gheluc vele naerre zi
den meinsghe dan hi selve weet
zit hier bi mi wel ghereet
ghi dinke mi sijn een deel ontweicht
zeicht mi wat hu up therte leicht
mach hu mijn troost yet staen in staden
ic holpe hu gherne heere god ghenaden
sprac ic ghelooft zo moetti sijn
uutvercorne vrauwe mijn
dat willic al te gherne doen
doe zat ic neder in dat groen
bider vrauwe goedertiere
soe mercte zeere up mijn maniere
die druckelic zach van vaerwen bleec
ende arde menich waerf verzeec
dies vraechde zoe te mijnre vrame
wat mi noosde of waen ic came
ende wat dat mijnre herten derde
dit waest dat zoe te wetene begherde
doe sprac ic dus der vrauwen aen
hets goet gheclaecht om troost ontfaen
maer lasen alzoot ghescepen steit
ic duchte die es mi onghereit
doch om te coelne minen moet
die mi van pinen qwelen doet
willic hu vriendelic openbaren
hoe dat met mi es ghevaren
maer ic biddu lieve vrauwe
up vrienscap ende ooc up trauwe
tghuent dat ghi mi zecghen hoort
wilt dat zo duechdelic helen voort
dats ics te gheenre tijt hier na
verwijt no gheen begrijp ontfa
doe sprac de vrauwe vrient vorwaer
dies muechdi leven sonder vaer
van mi ne sal hu niet messcien
werde vrauwe sec van dien
so moetti eewelic hebben danc
dies en es niet leden lanc
dattic uut rechten jongen luste
in wandelinghen sochte ruste
om te cortene minen tijt
ende daer ic aldus zorghen qwijt
spelen ginc int groene alleine
sach ic van verren een fonteine
die was so rijkelic ende so scoone
ic dancte gode van den troone
dat hi de gracie naturen gaf
daer zulc een werc ghewrocht was af
om wel te ziene ic ginc bet naer
ende rechte voort wart ic ghewaer
eenen den vriendelicsten man
van hem ic mi te vullen can
in duechden nemmermee beloven
met gode moet hi sijn daer boven
ende hi was der fonteinen hoede
doe mercte up mi de vrauwe goede
dat mi een deel begonsten tranen
de oghen mijn in zijn vermanen
vrient sprac soe ic merke wel
ghi hadttene lief wat soudic el
lieve vrauwe sec zoudic niet
lacen bin corter tijt hi sciet
van mi dies menich drouve bleef
ende daer ic groten rauwe om dreef
want sijn gheselschap ende zijn gracie
sijn trauwe sijn goede visentacie
die ne verghetic nemmer meer
alst daer toe cam het doet mi zeer
dat ic noch peinse hoe hi mi bat
als ic vor tsceeden bi hem zat
dattic up trauwe die hi in mi
betrauwende was ende daer wi bi
te samen hadden zijn verselt
in duechden recht na mir ghewelt
ware ter soeter fonteine name
ghevielt so dat haer yet mesquame
dat loofdic hem ende saelt hem houden
ende dan zal nemmermeer vercouden
daer en salic lijf no goet in sparen
daer ic in helpen mach verwaren
haer eere ende ooc haer waerdicheit
dies willic altoos sijn bereit
niet lange en leet naer dit beloof
hi ne sciet van mi ende ruumde thof
in hemelrike moeticken vinden
doe stondic up als die bewinden
hem wilde om ter fonteinen sien
o vrauwe nu wilt verstaen te dien
de redene die ic nu secghen zal
dats datter weicht daer an gaet al
wel varen sterven ofte leven
die mi hier raet toe mochte gheven
so waer ic een behouden man
want ic mi niet ghehelpen en can
noch niemen up eerde zonder eyne
vrouwe nu stondic bider fonteyne
ende wart te lecghene minen merc
in dat zoete reine werc
al voren an dat beilde scone
van goude metter riker crone
daer vroescap onder stont ghescreven
der onder beilden hooch verheven
vive ende elc met zijnre namen
zuver puur van alre blamen
daer zachic up dat reine conduut
daer dat borne mach comen uut
van medicinen vrauwe maer
menich slotel zachic daer
dies bleef tconduut besloten reine
met dat ic sta voor de fonteine
aenziende dat werc so wel ghedaen
sachic twee veinstren open gaen
daer uut dat mi besceen een licht
dies ic besief recht als een scicht
int herte mijn toot in den gront
nemmermeer werdics ghesont
ten zi dat god bi zire ghenaden
mi wil troosten ende beraden
alzo hi menichen heift ghedaen
hets emmer waer ic hebt ontfaen
het blijft in mi ten mach gheen man
ghenesen ooc hoe vele hi can
mijn ruste mijn vruecht mijn melodie
es wech maer zwaer melancolie
trueren zuchten claghen waken
sien horen bevoelen rieken smaken
dat heift verloren zeere de cracht
in mi maer altoos dach en nacht
besorghende wie dat zal vermaken
mijn herte ghequetst of bi wat zaken
dat icx ghenese van der doot
o lieve vrauwe dits al de noot
ende meer dan ic hu secghen mach
om gode hier of ne gheen ghewach
want liever soudic zeker zijt
sterven dan hier of verwijt
of begrijp van woorden qwame
doe sprac de vrauwe van goeder name
vrient ic hebbe hu wel verstaen
die zorghe laet te nieuwten gaen
van mi zo en hordijs nummer woort
ic hebbe menich waerf ghehoort
van ziecken herten meer dan nu
maer andwoorden willic hu
up tguent dat ic an hu versta
maer letter up ende hoorter na
als ghi dus wandelen ghinct alleine
ende ghi eer zaech de scone fonteine
haddire niet ghecomen so bi
ghi haddes wel ghebleven vri
maer doch te spade eist nu van dien
het scijnt ghi hebze so ghesien
ghi ne cuenes nemmermee ghenesen
confoort ne moet hu mede wesen
ghi zecht die hu es onghereet
seker vrient dat es mi leet
maer hoe dat zi hebt goeden moet
up dat ghi niet ne meent dan goet
in hopen uwen zin verscoont
goet dienst ne bleef noit ongheloont
maer van quade comt altoos quaet
naer dien dat vroescepe boven staet
bem ic uwes zeers te bet ghepait
ende dat de slotel node drait
dat comt bi haer bi niement el
die binnen hout verstaet mi wel
dat borne claer die heet confoort
die lichtelic niet mach commen voort
bi alle dien slotelen van yvore
so wel betaemt zulken tresore
want daer es der fonteinen vrauwe
wiens name dat es gheheeten trauwe
die vii adren in den gront
heift ghemaect dat zi hu cont
daer dat borne bi ontfangt
sijn cracht wie daer of wart ghedranct
hi moet ghenesen alder quale
die commen mach uter veinstren strale
teerste conduut dat es een t
dats troost ende toeverlaet noch mee
dandere een r dats reinicheit
van al dien daer ontrauwe in leit
terde conduut dat es een o
dats omoet die den moet maect vro
tfierde conduut dat es eene u
dats vriheit scalkernien scu
tfijfste twee huwen dobbel tsamen
wel bewreidt van allen blamen
dats vriendelicheit ende wijsheit mede
die gheven zalicghe vroilichede
tsevende conduut dat es een e
dats eere die ghelijc der zee
vloiende es in alre duecht
nu merct of hi mach sijn verhuecght
die drincken zal dit borne claer
dat ware den dorpere arde onnaer
het ware ooc jammer ende scade
datter yement scade an dade
dat wiste wel die houde vroede
die de fonteyne hadde in zijn hoede
ende om dat hi dat borne reine
hadde ghesmaect van der fonteine
so sciet hi node ghenouch van dan
maer niement langher bliven en can
dan hem de heere consenteirt
die tzinen wille al dinc ordineirt
doch so ic hore an uwe woort
dit borne dat men heet confoort
dat moetti hebben zuldi ghenesen
nu merct dan zelve hoe zal dit wesen
naer dien dat hi hu bat zo zeere
altoos om der fonteinen eere
te pinene met ghetrauwer macht
examineirt dan hu ghedacht
hoe ghijt begheert dat weetic niet
de zieke beghert verstaet tbediet
menich dinc dat zeere contrare
den live ende ooc der zielen ware
verwaert hu eere ende ziet wel toe
dat wille niet dan belofte en doe
want niemen es beter dan zijn woort
vrauwe zeidic ghi hebt verstoort
mettien worde dat herte mijn
ende al mijn adren daer toe sijn
verwalt beroert ontstelt dat ghi
sout willen peinsen dat in mi
luusghen zoude dorpernie
helpe moeder gods marie
hoe wee es mi daer of ghesciet
die mi recht nu eenen scaerpen spiet
duere ende duere mijn herte stake
ic ne zoude niet so bitter smake
der of ghevoelen no zericheit
wat helpe wat dede dat woort gheseit
noit zo ne cam in mijn ghedochte
biden heere diet al ghewrochte
qwaet ghepeins no clein no groot
thaer waert in waer mi liever doot
duzentichwaerf ent mueghelic ware
dan dat ic zoude van eenen hare
begheren an haer bi gheenen keere
daer bi vermindert worde haer eere
haer zalicheit ende ooc haer duecht
in weet hoe ghi dat secghen muecht
wat waenge dat ic ontrauwe meene
kerboie zeker dats mi te cleene
te betrauwene menic niet
bi gode die hem crucen liet
alwaric heere der weerelt al
in weet of ict nu peinsen zal
ent mi ghebueren mochte alzo wel
als up te stane in weinschte niet el
no dat no wille no confoort
van haerre eere toebehoort
in zulker wijs als hize liet
doe hi met eeren van haer sciet
mijn goede vrient de welke mi
bad daer ic in ghehouden zi
ende nemmermee ne werdic man
die anders sal begheren dan
trauwe ende eere mocht mi ghebueren
confoort te crighene teenicgher uren
in gheere up eerde gheen ander goet
ende eist dattic dies derven moet
so biddic gode bi zijnre ghenade
dat hi mi eenichsins berade
want andren dranc faelgiert mi desen
al zoudic nemmermeer ghenesen
ne werdt gheprouft van mi vorwaer
doe sprac die vrauwe een zalich jaer
moeti hebben die alzo sprac
ende al die minnen zonder lac
confoort te drinkene moet si winnen
al zulc een tueghe dat zi van binnen
moeten ghenesen gans ende fijn
ende hemelrike naer dit termijn
een bede sprac zi so biddic hu
dat ghi mi wilt vergheven nu
dattic so vrilic sprac te voren
want ic en seit om gheen verstoren
maer mochtic in eenicgher wijs
beraden hu na mijn avijs
ic wil hu helpen sonder verdrach
ooc waer dat ic hu helpen mach
vrauwe zeidic hets al vergheven
maer het zi onder voete bleven
al dat wi tzamen hebben gheseit
het ware mi utermaten leit
qwamer eeniche woorden of
si sprac nu doe ic hu belof
in zal hu wesen niet contrare
maer eer yet lanc ghi sult gheware
werden dattic bem hu vrient
vrauwe dat wert van hu verdient
seidic ende namze bider hant
mettien ontwiec ic ende ic vant
mi bezweet an al mijn lijf
van gramscepen dat dat goede wijf
up mi bemoede vilonie
ic bidde hu zoete maecht marie
o almoghende god emanuel
die zinen inghel gabriel
sand neder die zaliche boodscap goet
in eene roze vul der omoet
daer zoe den gods zone bi ontfinc
moete hu bewaren heer coninc
ende al dit goede gheselscip mede
die blomkin van brucghe der goeder stede
die ic uut duechden blomkin nome
mids dat maria die roze bloume
voor gode vercoren es dhoochste alleine
so secghic dan blomekine int ghemeine
ic arem rud stomp cranc houd van daghen
mids dat die zinne so zeere vertraghen
dat ic niet wel mach spreken hoghe
so versouc ic bi gods ghedoghe
heer coninc ter gheliefste van hu
dat ghi doch wilt bevelen nu
remedie te doene van alre sprake
dat ic mach toghen te minen ghemake
twi ic bem comen bin uwer saten
ende hebbe mijn hermitage ghelaten
dewelke pine mi niet en vernoyt
up dat ic spreken mach onghemoyt
want die alle dinc wel over ziet
langhe te pinene ende tende om niet
dats groot verdriet in smeinsghen zin
weit dat ic ooc soukende bem der in
van hu tprofijt van gode den danc
vergheift mi maekict yet te lanc
o coninc van den witten bere
hoort na mijn woort want icx beghere
in tiden verleden als ic was
jonc van daghen van leden ras
weit dat ic zeere der werelt plach
maer als ic mercte ende over zach
drie dinghen die niet en moghen faelgieren
hem die de werelt zal antieren
so wardic haers werc zo sat
dat ic dese wide vermaerde stat
van brucghe die vruechdenrike fonteyne
claghende liet ende ghinc alleine
in sulken state als ghi mi ziet
want ic ne mochte ghedoghen niet
die pointen drie dat valsghe venijn
ic duchte si niet verstorven ne zijn
dies lijt de meniche zwaren toren
eist waer heer coninc dat zuldi horen
teerste point dat mi dede verleeden
den dienst der werelt ende van haer sceeden
dat was dat ic der lieder zinne
sach ydel van broederliker minne
ende die elc andre waren scoudich
met minnen te dienene menichvoudich
wanner dat eenichen vrient mesginc
men vlo van hem heer coninc
dat proufdic wel alst mi mesquam
dat point maecte mi alzo gram
dat ict ginc claghende gode alleene
wien ics els claechde hi achtes cleene
waer ic met claghen den zin meest coelde
daer waest dat ic minst minne bevoelde
hadde jonste te mi waert enich virtuut
voor tclaghen int claghen ghinc soe uut
doe ghinc ic voughen minen aermen dienst
te gode dats emmer den meinsghe sienst
die loont hier wel ende elder meere
tander point coninc heere
dat ic ooc qualic conste verdraghen
ende dat met rechte ooc wel mach claghen
die goede de vroede jonc ende hout
vrauwen ende maechden ja menich vout
maecht claghen voor waer elc reinlic sin
dat es heer coninc so waer god in
wat duechden zach ende hi daer sant
sine gracie so dat soe wart becant
van dien de gracie niet waren waerdich
begonsten uut rechte nide hovaerdich
beniden der goeder lieder staet
ende spraken achter den oghen quaet
saghen zi ooc goet gheselscap tzamen
si dader of lopen hare quade famen
saghen zi uwen scone maechden zoet
si seiden ets misselic sijn si goet
saghen si vrauwen den mannen eeren
si ghinghent stappans in aerche verkeeren
saghen si die minden in trauwen reine
si spraker recht of als dorpers vileine
saghen si die vroede in goede becliven
si seiden hets quaet dat si bedriven
saghen si yement die helich hiet
si seiden ghi en kentene van binnen niet
wat dat si zaghen hoe goet het was
niement haers valschs blaets en ghenas
dat proufdic wel heer coninc nu siet
dustane zaken en ghenouchden mi niet
want ic doe minde dat wel verstaet
god weet in duechden ende zonder quaet
nochtan si brauden mi zulc een bier
mi ne luste niet langher te blivene hier
ende waert ooc noch alzoot was doe
ic liepe ter clusen waert emmer toe
terde point heere wilt verstaen
als ic die oghen begonste te slaen
van minen verstane ende claerlic kende
dat al deser blijsscap wart een hende
ende ooc dat niement en weet welc tijt
maer als een droom een overlijt
heden up ende morghen neder
dat leden es en comt niet weder
dat werden zal weet god alleene
ende dat dit aerme dal van weene
gheene vruechden en gheift die yet gheduert
ende ooc es al dats ons ghebuert
met pinen ghecreghen met zorghen bezeten
met rauwen ghelaten ende zaen vergheten
die ghene die laet van dient bezit
heer coninc als ic voor peinsde dit
wardic van doolne so vervaert
ic peinsde ic ware goet thuuswaert
eert spader worde het dochte mi tijt
edel heer coninc mids dat ghi zijt
te binnen van den pointen drie
die uuter werelt jaechden mie
so willic hu zecghen in corten dinghen
waer omme wi comen ende wat wi bringhen
twee wilde lieden die comen hier
ende hoorden van eenen forestier
van eere stat des witten beere
dien eist diene ic te siene begheere
ende daer toe zijn gheselscep al
nu hoort wat ic hu zecghen zal
int wout heere daer mijn hermitage
in staet daer dese twee manne sauvage
in hebben ghelopen menichen dach
waest dat ic se toot mi comen zach
jonc ende cleene nu zijn si groot
daer gaf ic hem te harer noot
van dien dat mi verleende god
nu zijn si vroet doe waren ze sod
tghelove dat hebbic hem gheleert
hare herten hebben zi ghekeert
te siene van brucghe die saliche stat
ende al te met seidic hem wat
van deser stede de gheleghenteit
mids welken si const ende aerbeit
hebben ghetoocht in een present
dat hu heer coninc zal warden bekent
ende en hebben no zin no const ghespaert
uut rechter minnen ter steden waert
ende omme dat ic zach die minlichede
van hem toot brucghe der goeder stede
so ghinic jonstelijc exponeeren
twerc dat ic hem sach avizeeren
om dat te verclaerne ter bede van hem
eist dat ic met hem hier comen bem
maecict yet lanc verghevet mi
want ict uut jonsten doende si
heere coninc hier muechdi vor oghen sien
van ruden lieden subtijl engien
die hebben van verren ghesleghen der naer
om van ieder liede texemplaer
van horen secghene te makene
juuste waert quaet te gherakene
al pijnde mens ende menze sage voor oghen
men zoudze nochtan wel missen moghen
doch hebben zi uut jonsten ghedaen haer beste
poorten mueren tor ende veste
ende de bewares der bloumkine met
hebzi omtrent de stede gheset
eeuwelic bewaerze god van snevene
ghemaect hebzi de poorten sevene
up elke poorte so machic stellen
een lettere so mach ic brucghe spellen
spelt men brucghe alzo men ziet
up elke lettere een vrai bediet
diere elke poorte zal hebben eene
al es mijn connen daer toe te cleene
willet int beste altoos verstaen
om gode ende willet in danke ontfaen
die ghentpoorte beghinic voren
up die b so ghi muecht horen
de b gheeft ghiften twee der stede
dats broederscap ende bliscap mede
want tpoeint dat meest verblijt de zinne
vorwaer dats broederlike minne
god moetze langhe in duechden sparen
die gherne aldus dese poorte verwaren
ook biddic maria der maghet zoet
dat euwelijc ghedueren moet
nu willic te declaereirne mi pinen
de poorte van sinte katelinen
up eene r ic die fondere
twee pointen ic daer up avizere
daer zoe die stat in pijnt te bevredene
teen point es recht ende tander es redene
danc hebbe die r want zonder waen
men soude die werelt duere gaen
eer men dies vonde brucghes ghelijc
lof hebs die heere van hemelrijc
de bouverie die volght hier naer
eene v zo willic stellen daer
die v twee pointen openbaert
daer soe die stede zeere bi verclaert
teen es vroescap ende tander es vriheit
dese twee pointen voor waer gheseit
behouden de stat in zulker eeren
wie daer in comen of verkeeren
in allen plaetzen sijs hem beloven
danc hebbe de gracie gods van boven
die smedepoort es hier naer ghestaen
eene c heift zoe in haer bevaen
dese c heift pointen twee diet hoort
teen es cracht tander es confoort
danc hebbe god sier ghiften milde
die dus plentueselike wilde
brucghe die nobele stat verchieren
met letteren van so werder manieren
ic bidde maria der reiner maecht
dat zoese voort houde ongheplaecht
deselpoorte die es hier nu
die hout een g dat seghic hu
dese g hout pointen twee voor waer
die men mach scauwen openbaer
dats gonst ende goedertierheit
wie comt in tstat hi vint bereit
dese twee pointen van der g
comsi te lande comsi ter zee
sine vindet nieuwers alzo goet als hier
danc hebbe gods gracieuze bestier
die speipoorte is hier naer ghenoomt
een h heift zoe die mildelijc droomt
ter stede waert in tween pointen int zeil
teen point es hope ende tander es heil
hope sent zoe met harer cracht
twee waerf onder dach ende nacht
ende heil sent zoe ter stede waert in
danc moet hebben dat zaliche zwin
ende god den hoghen lof van al
dat hi gaf gheift ende gheven zal
de sevenste dats sinte cruuspoorte
die draecht een e van grote conforte
met pointen twee van wiser leere
dats eendrachticheit ende eere
dese twee moet ons god verleenen
van euwen teeuwen voort al tenen
edel heere machtich ende hoghe gheseten
nu hebbic hu ghelaten weten
tuwer eeren dexpocicie van
den vii lettere zo ic best can
ende elke poorte die heift haer deel
van haren bestiere ende elc torreel
na onsen besten gheordinerd
voort edel heere ghecoronerd
biden ghelucke van der bone
ter eere van uwer edelre crone
ende ooc dat wi hu willen toghen
dat wi sijn vrienden voor den oghen
ende alzo wel vrienden bachten rucghe
so scinken wi hu die stat van brucghe
ooc zo esser in een gaersoen
ombeit heere die zal hu manscep doen
van zulker waren als hi brinct
nemse in dancke ende minlic scinct
ons den wijn oft hu dinct goet
dan willen wi lopen metter spoet
ter hermitagen weder te gader
ic bidde gode den hemelschen vader
dat hi ons tander jaer late versamen
beter ende zalicher in zinre namen
een jonghelinc vul der werelt luste
zochte eens in wandelinghen ruste
so verre hi hem te gane bewant
dat hi eenen houden hermite vant
up eenen boom hine wonen zach
ende hi omboot hem goeden dach
vriendelic werdi sinen hoet
dat dochte den houden hermite goet
dhermite bezach den jonghen man
ende mercter vele onmaten an
alzo hem dochte van sinen ghewaden
doch groetine weder bi gods ghenaden
de tale van hem beeden daer
die lezen wille zoe volcht hier naer
verstaet der woorden zin diet horen
aldus began thermite voren
zech jonc man wanen comstu
heere ic hebbe ghewandelt nu
hier entaer in dit foreest
omme te verblidene minen geest
sech waer of es dijn gheest bedrouft
datti te wandelne behouft
doet di dijn hooft van vastene zeer
of ne cuenstu niet ghelezen meer
van vastene heere dan pleighic niet
ic pleghe ooc cume te lezene yet
maer waken brasseeren gheselscap goet
dat es dat mi nu wandelen doet
wat hoor kint waer bi doest dat
vader ic wone al binder stat
woondicker buten alzo ghi
so zoudix ooc wel hoeden mi
ja kint hebstu mi dat gheseit
kenstu doch dan zulc ondersceit
dat men mach buten de zonden verwinnen
waer omme so blijftu dan daer binnen
vader god weet dat mach niet zijn
want tjonghe lusticghe leven mijn
ne mach der weerelt niet derven noch
wilt gode vor mi bidden doch
ja kint of ic dan voor di bade
wies wilstu werden voort te rade
wat levene zultu voortan plien
up datter wat goets of mochte ghescien
vader hoe zoudic dat gheweten
danzen hoveren drinken ende heten
valter yet anders eist nacht of dach
ic saels mi wachten zo ic best mach
helpe kint dat en mochte niet wesen
maer vasten aelmoesen ende bedinge lesen
ende dicwile te zermoene gaen
of anders waert al voor niet ghedaen
vader ghi noomt daer pointen viere
die qualike waren van minen bestiere
te vastene ne mochtic mi niet poghen
mijn hooft ne zouder niet jeghen moghen
kint des lieghens di verdraghe
want du zelve maecs dijn claghe
dat waken gheselscap ende brasseeren
di uutwaert doen gaen solaceeren
vader god weet dats emmer waer
ic kenne mi daer of lughenaer
ic wilde ic ghisteren hadde ghevast
mijn hooft ware mi nu bet gherast
kint waer omme ne doestuut niet
vader als men tgheselscap ziet
een meinsghe en caens niet wel ghedoen
kint dat en es gheen ocuzoen
hoor kint ic wil di vraghen wat
ende du moets mi berechten dat
gherne vader up dattict weet
ja du du weitest al ghereet
oftu di wandelen zaechs omtrent
gheselschap ende di dat ware bekent
dat zi alle de voorders dine
vergheven hadden met venine
soutstu mettem willen gaen eten
wat vader dat muechdi zelve wel weiten
neenic trauwen in ware zot
ja nauwelic al bevaelt mi god
kint dijn woort heift di ghevaen
want zonden die hebbent al ghedaen
dat adam ende onse voorders al
sijn doot ende noch elc sterven zal
wat redene wiltu mi bewisen
dattu om lieflicheit van spisen
of van gheselsceipe di verslaes
so zeere dattu nu trueren gaes
weitstu waer omme dattu truers
om dattu metter zonde becuers
natuere die du daer mede qwets
ende jaechs dijn ziele in sfiants lets
seker vader het mach wel wesen
maer hoe zal ic hier of werden ghenesen
in weeter toe ne gheenen raet
kint aestelic te biechten gaet
te biechten vader wat zoude dat baten
in mochte voort eewelic zonde laten
ende alzo ic mi selven weet
daer bem ic qwalike toe bereet
kint daer omme lates niet te doene
maer naer de biechte ganc te sermoene
ende hoor van gode dat zalicghe woort
ende pijnter wat na de levene voort
te levene vader dats mi onnaer
de woorden zeicht men so fel so zwaer
hoordict ic zoude mi so vervaren
in worde blide bin vii jaren
ende daer bi vader wat mijns ghesciet
sermoen te hoorne dan dochte mi niet
tcastiement es alte fel
neen kint hoort ende verstant mi wel
ic wil di vraghen een ruut parceel
oftu doot wonden hads een groot deel
daer de minste of stervelic ware
soutstu der doot yet zijn in vare
ja ic zeker vader in allen tiden
ja kint ende zoutstu dan moghen verbliden
neenic vader door wijf no man
kint wat zoutstu meest minnen dan
vader eenen wisen meester vroet
want sterven en wildic om gheen goet
maer mochtic haestelic zijn ghenesen
wat trooste dat zoude mi tbeste wesen
kint of hi di wilde te helpene poghen
ende du tbewaken niet en wildes ghedoghen
ende hi de wonden dan liete vervulen
ende lieter stervelicheide in sculen
soutstu gherust wel zijn daer in
neenic vader om gheen ghewin
ic soude liever ghedoghen pine
om leven ende ghenesen te zine
kint of di de mester hiete of bevale
in medicinen van dijnre quale
soutstu daer na niet willen horen
ja ic vader ja allen dingen te voren
kint noch zo hebstu di ghevaen
so moetstu te sermoene dan gaen
twoort gods ghehoort es medicine
der ziele als ment te belevene pine
ende zonder twoort gods niement ne can
wel gheleven wat sechstu dan
want vul ghebrecs zo es natuere
contrarie der ziele in elker ure
in wister wat toe zechgen vader
hu redene kennic al te gader
maer een dinc dincter mi letten an
sech kint ic sal berechten dan
vader zijn de sermoenen waer
twine lever de papen dan zelve naer
si dincker mi naer werken minst
hoor kint eer du dies meer beghinst
noch vrach ic di hoor mi bi besceide
of tu waers zo ic voorzeide
ghewont ende du om sterven laechs
ende du dan dinen meester zaechs
hem doden ende ghenesen di
soutstu dan secghen vlie van mi
in wille van dinen rade niet
ende mettem sterven int verdriet
berecht mi tware vader neenic
al wildi sterven nochtan meenic
selve te levene jans mi god
die sterven wille die dinct mi zot
kint noch hebstu di ghevaen
vader ic kent ic moet verstaen
ware joncheit uut ic hope ic zal
dat ic nu hoore beleven al
neen kint daer waerstu in verdult
wanneer dijn tijt zal zijn vervult
dan weicstu twint de tijt zal gaen
maer dijn neis niet een oghe upslaen
wat zone eis niement vader die leift
ic hebbe alzo een ander heift
ic hope zal god eenen andren sparen
hine zal mi trauwen niet laten varen
ja kint ende of ghi waert ghespaert
van gode toot ghi zo ziec waert
dat hu de doot dede roupen owi
wie zal dan weldoen over di
wat vader ic hebbe wel secghen horen
god ne laet gheene meinsghe verloren
die in zine laetste stonden
berauwen hebben van haren zonden
kint wat god wille dat moet zijn
maer hoor wat seicht zint augustijn
drierande volc zeit hi ic zie
begherende dhemelsghe melodye
de twee behopic zekerlic
maer van den derden twivelic
nu kint verstant dit ondersceit
dat sint augustijn van desen zeit
deerste daer ic of zeker bem
dats die de weerelt verwint in hem
ende zoe hem niet zo doen sneven
dat hi van gode mach zijn verdreven
dandere daer ic toe hebbe verlaet
dats die bekent zier sonden staet
met rauwen penetencie ontfaet
ende hem vort wacht der quader daet
de derde die hier of doet verbeit
tot hi te stervene leicht bereit
de doot die doet hem dan zulc leit
hi twivelt zijnre zalicheit
dan zeicht hi mee god es ghenadich
hi mach doen dies hi es beradich
kint zal di gracie dan ghescien
beit maer laets mi dijn brieve zien
vader in hebbe der brieven gheene
sone hadde de goede magdaleene
nochtan vergaf haer god haer zonden
ende andere zijn trauwen zalich vonden
kint dat hebstu wel ghetoocht
maer hadde zoe haer niet om eere ghepoocht
den heere te zoukene diet haer vergaf
sone waren haer niet de sonden af
god riepse ende strecs zoe cam toot hem
dit roupen in di zelven nem
als hi di roupt twine hoorster naer
ende ganc toot hem ende ween met haer
vader god ne riep mi nye
neen kint van dier onscult vertye
riep hise in harer herten gront
prouf es di dan zijn roupen cont
soe ne peinsde nie dat zoe mesdede
voor hijt haerrer herten weten dede
ende alzo varinc als zoet bekende
begherde zoe voort der zonden hende
peins of di ye zondelic werc ghenouchde
dat di dijn herte te latene wrouchde
ende daer conciencie di omme versprac
om datter deewiche doot in stac
hebstu gods roupen wel dan ghehoort
so ganc met magdalenen voort
beween dijn zondelike leven
ende wachts di voort hets al vergheven
vader daertoe so bringhe mi god
al bem ic jonc ende daer toe zod
ic hope om tbeste alst god vorziet
neen kint en stellet in vursten niet
hoor een exempel dat ic di telle
een helich man was mijn gheselle
het cam dat hi te stervene lach
elc van ons lieden diet aenzach
dat hi hem zeere ter doot waert poochde
devotelike dat men hem toochde
een crucifix ende baden hem zeere
sijn herte te ghevene tonsen heere
hi keerde zijn hooft ende zach na ons
ende gaf onslieden een cort respons
doet zelve zeit hi met fellen ziene
van vare begonsten wi te vliene
ende spraken in broederliker minne
ay lacen hi dinct ons uuten zinne
hi mercte dat wijs hadden verdriet
ende zeide in bem uuten zinne niet
maer ic andwoorde up uwen raet
mijn herte te gode dan es niet quaet
maer broeders zoudic beghinnen nu
dat waer te spade dus biddic hu
doet nu in tijts want comt de tijt
dat ghi dus na den stervene zijt
de doot sal hu so duer cnauwen
tghepeins te gode zal hu ontnauwen
hoor kint dit was mijns broeder woort
vader dit hebbic wel ghehoort
mijn herte ic gode niet gheven can
want daers te vele belemmers an
in wat manieren kint zech mi dat
wat vader ic minne toot eenre stat
een wijf die heift zo therte mijn
in can el nieuwer met bezich zijn
ach kint hets aergher nu dan te voren
es therte wech so es twerc verloren
neent vader trauwen ten es niet wech
kint wat hebstuus hebouden zech
vader zoudic hu lyen waer
lettel of niet dats openbaer
want waer ic bem so hier so daer
in ruste niet ic en ware bi haer
ach kint zo bestu zeere onweicht
verstant wat dewangelie zeicht
daer dijn scat es daers therte dijn
dus zoude dijn lief dijn afgod zijn
vader in minne gheenen scat
no afgod mede maer zoudic wat
kiesen te minnene up eerderijc
wats priseliker dan mijns ghelijc
ic zie den eenen zo vul hoverden
hine zoude mi nauwe te ziene ghewerden
den andren zie ic alzo ghierich
sijn herte es om al thebbene vierich
ic zie den derden zo overnidich
in anders liden wert hi verblidich
ic zie den vierden zo vuul vertraecht
hem rouct cume hoe hi tlijf ontraecht
ic zie den vijfsten zo lichte verstoort
hi soude gaen vechten om een woort
ic sie den sessten zo gulzich sijn
hine mint gheen dinc dan spise ende wijn
ic zie den sevenden zo onreine
sine minne es elken wive ghemeine
vader in bem doch gheen van desen
kint cuenstu dan gheen van desen wesen
du hebstier hier vii uut ghelesen
so wert dijn minne van mi ghepresen
trauwen vader neenic niet
in wilde ooc niet wat mi ghesciet
dat ic van zulker minnen ware
dat wert gheprouft kint hoorter nare
bestu niet ovaerdich vader neenic
seker du best in bem dat meenic
kint wiltu de wareide kennen mi
dobbel hovaerdich prouvic di
vader hoe zoude dat wesen moghen
kint dat toochstu mi zelve voor oghen
waer omme cleetstu di zo moy
om wies wille maecstu den toy
vader om dat ic gheerne zaghe
dat ic wat dade oft haer beaeghe
ooc waer ic gherne van haer ghemint
so bestu dan hovaerdich kint
eerst zo verhoorstu gods ghebod
merc wel kint wat bevelt di god
minne mi seicht hi boven al
hoor watti di daer na heessghen sal
hoor sprecti toten meinsghen zijn
kint ghef mi alleene therte dijn
dan zo begher al dijn ghevouch
ic hebbe te dinen bouf ghenouch
nu heift di god dijn herte gheheest
ende du hebs dijnre herten keest
met minnen ghegheven eenen wive
ende prijs daer boven dat alzo blive
kint oftu dan eenen vremden gheifs
daer hi om bidt daer du bi leifs
ende du dan does dat hi verbiedt
bestu hoverdich zo beziedt
ja vader dan souckicker niet in
dan doestu kint maer dinen zin
doestu up hope sijn haer slave
dat zoe di zelven haer herte gave
dattu dijn herte gode onthouts
dan es di niet ghenouch dune zouts
haer herte met dinen herte bevlecken
gheerne ende gheheel te di waert trecken
soutstu niet kint nu niet en veinze
ja ic vader als ic mi wel bepeinse
kint dits een minne van groter scaden
nu hoor kint voort up dine ghewaden
de moyaerdie die du wils draghen
dit doestu gherne om haer beaghen
maer quame god naect in zinen bode
voor di du zoutstene cleeden node
du zouds di excuseeren ghereet
nochtan so haut daer an dijn cleet
vele dincs daer gheen profijt an cleift
ende dies de lechame gheen breke en heift
merc selve bestu hovaerdich dan
vader niet ict gheloghenen can
ic hebbe doen maken hier entaer
het costte ghelt dat emmer waer
haddiker lakene mede ghecoocht
ende elc dan ware alzo bedoocht
het gaenre vele naect acter straten
si souden ghecleet zijn wel te maten
vader dit waer emmer te doene goet
maer vander minne so maect mi vroet
waert alzo vreeslijc als ghi zecht
so waert quaet zijn der minnen knecht
dattic di secghe kint dats waer
vader dat ware mi wel zwaer
want de complexie es zulc van mi
in mach der minnen niet wesen vri
kint kenstu di hovaerdich dan
ja ic vader maer een dinc esser an
leert mi doch minnen so eer ic ga
dat ic hoverden zuver sta
kint ic zaels di doen bediet
maer bestu vanden ghierichen niet
wat neenic vader no cleen no groot
kint du best versta al bloot
nu zech wat es der ghiericher aert
vader zi zijn altoos vervaert
dat hem der erden ghebreken mach
dat doeze peinsen nacht ende dach
kint du maecs met deser tale
di zelven ghierich al te male
al de costumen van den ghieren
die heift dijn minne in hare manieren
de ghieriche en can gherusten twint
om te ghecrighene dat hi mint
met pinen ghecrighen met zorghen bezit
hi latet met rauwen zie bestu dit
dattu beghers bepijnstuut yet
ende dattu mint bezorcstuut niet
ende sceetsture yet met rauwen van
jaic vader so bestu ghierich dan
ja alzo ghierich in de dine
als een ander es in de zine
vader ic kent naer hu bediet
doch en bem ic vanden nidichen niet
kint ne wildi niet excuseiren
ic mochte di nidich compareiren
nidich trauwen dan mach niet zijn
kint hoort dan na de redene mijn
soutstu int herte moghen ghedoghen
dattu mins anderen vrienscap toghen
of jonste al waert ooc zonder quaet
neenic vader om niemens raet
kint ofse yement minde nu
die rikere ende betre ware dan du
soutstune minnen of zoutstuut laten
witte god vader ic zoudene haten
kint wat eist dat ghi mi zecht
minstu haer zo eist onrecht
haetstuze die haer vrienscap toghen
neen vader dan mocht ic niet ghedoghen
so bestu nidich in dijn ghedochte
vader godweet diet nauwe zochte
men vint der minners lettel zo fijn
zi ne zouden om zulc dinc nidich zijn
emmer ne bem doch niet traghe
in ruste bi nachte no bi daghe
neen kint trauwen neenic vader
wat es dan traecheit alte gader
vader de traghe es zulc van zeden
als hi vint ruste teenicher steden
al zaghe hi groot profijt vor oghen
hine zouder hem niet toe willen poghen
kint verstant mijn ondersceit
mijn redene hebstu zelve gheseit
de ruste van dijnre ende zijnre minne
sijn even zoete na elken zinne
oftu in rusten waers gheseten
bi dattu mins ende du souts weten
elder profijt soutstu daer bliven
of soutstu gaen dijn profijt bedriven
wat vader daer nes gheen vraghen naer
in ghinghe om gheen profijt van haer
kint alzo doet de traghe man
dats waer so bestu traghe dan
vader ic kent in dier maniere
doch in bem niet zo putertiere
als menich die es zo lichte gram
die mint es zoetmoedich als een lam
es kint zo willic proven di
zech vul dazaert hoor na mi
du mins een wijf zone es gheen maecht
wat weitti heere dats wel ghevraecht
du hiets mi vader nu zechstu heere
trauwen ghi maect mi zo buten keere
seit een ander het worde ghewroken
kint om prouven hebbict ghesproken
ne zech nemmee dune zouts wel zijn
gram horestu den onwille dijn
neenic vader wat gheschiet
noch en es mijn bloet ghetempert niet
kint blijf te vreden dat radic wel
de pais gods zi in dijn bestel
vader noch moet ic leeren wat
bem ic ooc gulzich berecht mi dat
kint ic zaelt di gherne bedieden
sech mi den aert van gulzichen lieden
vader dat zal ic trauwen doen
een gulzich dats een recht glottoen
eiten drincken recht als een beeste
hi en acht up minne noch up feeste
die mint ne acht der spisen twint
al wari ooc bi die hi mint
kint hoor nu wel na mine wort
dese redene moet wel zijn ghehoort
wetti der gulzicheden aert
te rechte wel dat mi verclaert
vader den aert der gulsicheit
naer mijn bevroeden werdt hu gheseit
te vele tontide ende boven maten
so wille de gulziche meinsghe vaten
nemmermee ne waent hi zijn versaedt
spise of dranc hi node laedt
om de ghenouchte der smaken kele
so laet hi alle maniere van spele
qwetst hi hem zelven ooc hier in
daer omme ne gheift hi meer no min
sanderdaechs zout hi vanden hare
ten zelven oft medecine ware
van brasseerne ne rust hi niet
alzo langhe als hi mach yet
ende als hi dies nemmeer en heift
so rauwet hem zelven datti leift
hi mest hem zelven als een zwijn
ende dustane ghulziche lieden zijn
vader ghi ghevroedet bet dan ic
doch hebbics hu gheseit een stic
kint es dit minne der gulzicheden
jaet vaderkint nu zijts te vreden
naer dat der gulzicher minne behouft
dijn minne wert ghulzich gheprouft
tapetijt van dijnre minne
heeft menicherande gulzicheit inne
int eerste du laets alle dingen staen
alleene zijstu haer onderdaen
sulc es de gulzichghe bider spisen
hine wilre gheen dinc voren prisen
int ander du housti so int lets
dattu dijn selves natuere quets
int derde regierstu so dijn leven
du maghers ende ander lieden sneven
an dine ghenouchte dan achtstu niet
ghenoughet di dine rouct wiet ziet
al bestu nu stappans ghepait
begherte weder omme drait
dat leden es dan can niet voeden
maer vullic om nieuw verbliden spoeden
wedert di deert of wien dat noost
du zuls ghecrighen nieuwen troost
ende crijstuus niet versta al bloot
so wiltu stappans wesen doot
dus leifstu naer dat dijnre herten ghenoucht
maer natuere eiss ontvoucht
al es dese ghulzicheit contrarie
soe maect der andere eene duwarie
dus eist een huwelic onder hem beeden
maer kint eer wi van een sceeden
ic sal di leeren van al tal
hoe men der zonder minnen zal
vader dat es dat mi behaecht
want zeker ic was te male verzaecht
maer al moet ic zijn amoreux
doch in bem niet luxurieux
kint dan weetic vader en zi
gheen wijf ter weirelt ne ghenoughen mi
so wel als ic peinse om mine minne
de lust en sterfter stappans inne
ja kint zo berecht mi dan
hoe siestu andere wiven an
muechsture ghecrighen begherte toe
ja ic zomtijts maer alzo vro
als ic peinze om mine vrauwe alleine
so eist ghedaen du best onreine
kint dat prouvic di voor waer
waer omme vader nu hoorter naer
of du zeker waers van dien
daze ymen wilde bezien
met begherten al waert niet el
soutstu haer reinicheit prisen wel
neenic vader dat ware mi leet
kint hoe mach haer dan bereet
natuere ghemaken te begherne
tghuent dat reine minne pijnt te werne
hoor noch willic di vraghen kint
maer zech mi waer ne liech mi twint
gherne vader nu beghint
ghi zecht dat ghi de vrauwe mint
minstu haer du mins haer eere
of zoe di minde zo over zeere
dat zoe haer bode in dijn beraden
soutstu haer willen des wercs ghestaden
wat werke vader der minnen werc
ja kint maer hoor verstant en merc
ic spreke van reinre minne puere
wat smaect des in dijn natuere
vader waert datic dat bezieve
al zouder de werelt omme zijn in grieve
mi dincke in zoudts niet laten connen
kint daer bestu bi verwonnen
waer bi daer bi kint ende bi rechte
want minne maect al haer dieners knechte
nature leicht onder haren voet
waer mede wiltu dan dat ment doet
minne es in haer zelven vri
niement haer bedwingher zi
maer der naturen melodie
biedt haer altoos ter scalkernie
soutstu dan willen of vermoghen
naturen werc in minnen toghen
kint versta de redene mijn
du best een onrein minnerkijn
de redene vader dinct mi goet
wat ic doen zoude in bems niet vroet
mi dincke ic bem zo ghi vermaent
vele aergher dan ic hadde ghewaent
nu biddic hu vader noch een bede
in rechter onderhorichede
leert mi doch hoe ic zal beghinnen
naer rechter redene met trauwen minnen
ende dat ic scuwen mach de zevene
daer ic ne meende niet in te znevene
ic waenmer lettel minnen ziet
sine sijnre of bezmudert yet
kint wil dan horen ende verstaen
du muechter leeringhe bi ontfaen
om te regierne dijn jonghe leven
blide ende gode de ziele gheven
de meniche zeit int openbaer
wel te levene es pine zwaer
maer die de levene wel onder zochte
quaet leven es zwaer maer tgoede es zochte
bi redenen daer die zin in cleift
twi god de zonden verboden heift
ende eerst verbood den vader adam
dies hi uut weelden in pinen cam
noch pinet tvolc al cleen ende groot
te doene dat god adame verboot
want god hem orlof teiten gaf
alles zonder daer an claf
onderkennen goet ende quaet
god kende der naturen staet
broosch ende cranc van erdscher mine
dies haer bedurfte wel te zine
in een stede vul der raste
ombecommert van allen laste
vander godlicheit verchiert
haer herte in glorien gheviert
in een eenparich onvergaen
alle dinc dat was onderdaen
der naturen talre tijt
dies de viant hadde nijt
dat god zo wilde ende so gherive
hadde vervult de zinnen vive
van natueren met zijnre gave
ende al dinc was des meinsghen slave
te zinen ghebode dit mercte hi
mids dat hi stont als coninc vri
onderdanich den ghebode
dat natuere ontfinc van gode
ende zoe en kende gheen dinc meer
doe cam die scalke lucifeer
die mids der ovaerden zijn
verloos dat godlike anscijn
ende leide naturen dat voor oghen
dat zoe haer zoude te wetene poghen
om tonder kennene quaet ende goet
alzo scrifturen weiten doet
dat de viant overzach
de cracht die in naturen lach
van adame dies liet hi gaen
den man ende sprac vrauw yeven aen
als zoe den viant hadde ghehoort
ghinc zoe den man tempteeren voort
adaem ne consts haer niet ontvlien
daer brochte hem toe der oghen zien
want om de lieflicheit van haer
so liet hi hem tempteeren daer
niet al om overhoricheit
want al hadt toot hem gheseit
de viant hine hadde zijn tempteeren
nemmermeer willen consenteeren
dat zach de viant te voren wel
dus minne van yeven ende niet el
deit dat zijn herte in luste ontstac
dus quaemt dat hi tghebod verbrac
dat zi becochten ende wi bezueren
god die zine lieve creatueren
naer hem zelven ghescepen haet
hem ontfaermde der overdaet
ende die onredelike vochdie
die lucifer ende zijn paertie
over zijn handghewerc bedref
ende datter niement hem ontbleef
ten moeste al bliven hier beneden
hoorde bi zijnre ontfaermicheden
tclaghen van zinen lieven vrienden
die hem hier in haer leven dienden
ende sand hem biden helichen gheest
hope daer zi bi hebben verheest
dat een bloume uprizen zoude
allen goeden in behoude
dat was naer der propheten gloze
maria die zoete zuvere rose
daer zach de zone omoet so groot
dat hi zijns euwichs vader scoot
ruumde ende cam in haer te hant
ende lietze rein zo hise vant
maecht ende moeder ende maecht daer naer
dan was hem niet te doene zwaer
want god die al dinc over ziet
die maect al dinc hine brekes niet
doe hi zijn werc al over zach
sprac hi als diet wel spreken mach
alle dinghen zijn wel ghedaen
dat was den meinsghe een scoon ontfaen
dat hi dat leen van gode ontfinc
sijns wercs te zine de coninc
kint hebstu verstaen den zin
ja ic vader maer een lettelkin
berecht mi eer ic meer zal horen
was adam coninc van gode ghecoren
ende drouch hi crone int paradijs
jai kint maer verstant tavijs
coninc was hi maer niet ghecroont
dat wart bi redenen di ghetoont
omme dat gherne bezondichde meinsghen
hem zelven zouden duechdelic weinsgen
ende niet ne bezouken bi wat zaken
dat zi te duechden mochten gheraken
so willic arem rudaris jan
eenen wech scriven zo ic best can
ja bider ghenaden van onsen heere
die ghelooft zi emmermeere
in zijn rike moet zi versamen
die daer toe zullen zecghen amen
elc mach dat prouven openbaer
die verre wille wesen hier of daer
daer zine herte te zine beghert
gherne scuwt dat hem bewert
ooc moet hi hebben wil hi voort
daer hi an vinden mach confoort
staf ende zweert up avontuere
wat hem te vindene ghebuere
ooc moet hi vraghen toter stont
dat hi es zeker sweghes cont
want dolen es een zwaer verdriet
daer omme eist dat men vraghens pliet
daer toe moet hi hem avizeren
om voortgaen ende om persevereren
want wie hem zoukens wille bewinden
verliest zijn pine of hi moet vinden
hem es van node ooc te verstane
hoe verre dat hi heift te gane
datti ter noot hem provanchiere
wedert hem goet coop zi of diere
goet wijn goet broot maect goeden moet
ende gheift ghewillicghen voorspoet
ende qualike mach hi dies ombeeren
wil hi vulcomen zijn begheeren
aldus zo doe ic mijn beghin
ende ic bidde elken dat hi den zin
versta van dat ic hier in meene
dat hire up lette want arde cleene
es tprofijt van dat men zait
daer niement of de vrucht en mait
voort willic stellen een ghelijc
elc meinsche die up eerderijc
so vele gracien heift ontfaen
dat hi heift redenlic verstaen
die mach der bi den zin van mi
ghevoelen up dat hi minre zi
ende niement zonder minne en leift
die redenlic verstaen in heift
o alle die minnen nu dan hoort
wat ic hu dan wil zecghen voort
metter waerheit mach men toghen
sonder zake ne mach hem poghen
niement te commene teenicher minne
dus moeter zake dan wesen inne
de welke zake elc maechs zijn vroet
es cauze van dat men minnen moet
de zake daer minne of pleicht te ghesciene
van horen zecghen es of van ziene
sonder die twee of teen van beeden
so zouden alle herten bliven versceeden
die hem nu elc met andren moyen
so dattem haer leven dinct vernoyen
ja als zi niet en zijn bi een
dus comtet dan bi desen tween
dats horen ende dats zien voorseit
orspronc der minliker aerbeit
ende menich herte dat heift in vreden
ghestaen tot up den dach van heden
comen zal daer men ghewaecht
poeinten daer de zin toe draecht
van eenichen persoon diet noit en zach
het zal ontfaen nu up dien dach
van horen secghene ende onghesien
sulc een spaerke het zal bi dien
tonrusten bliven toot het zal scauwen
dat horen zecghen hem doet betrauwen
ende alst bescauwt es metten oghen
so moet die spaerke vlamme toghen
onsteken blivende wats ghesciet
men caens te wille blusschen niet
van dier tijt voort was elc alleine
te vreden die moeten dan ghemeine
wesen zulzi ruste ontfaen
dit hebben dese twee voorseide ghedaen
hooren ende zien die beede zijn sake
van desen bedwelemden onghemake
voort weet elc wel diet heift gheprouft
wat elken dinct dat hem behouft
die dus te zamen ghevanghen zijn
elc stalt te voren zonder pijn
teerste dat men te werke leit
dats buten ende binnen reinicheit
want scaemte ne zoude niet ghedoghen
in minnen onreinicheit te toghen
tander point wil niet ghebreken
dats jonnen bet dan connen spreken
gherne spreken van dat men mint
dat zien ende horen al beghint
terde es in elken zeere ghepresen
dat es een zedich simpel wezen
dat ziet elc gherne want elc die waent
in anders zin dan zijn vermaent
tvierde es eenicheit dats waer
daer staet elc minre gherne naer
om al geheel ende onghestoort
te peinsene om dat hem gheift confoort
tvijfste point dies haer minne bewint
dats hope als dat zoe es ghemint
daer zoe haer zelven in vermaect
want zoe daer grote ruste in smaect
tseste point dat hier staet bi
ghelievelicheit gheheeten zi
al dat men dan te doene beghint
dats om te ghelievene die men mint
ghewillicheit es dat zevende
metten achten die houden levende
de minne tzamen dats jalouzie
daer heift die werelt up envie
bi deser envie ic prouven zal
hier na noch dat zi dolen al
die hem zo teser minne keeren
dat zi vergheten de minne ons heeren
tneghende es altoos in zaisoene
winter ende zomer effen groene
dats tijt ghebruken om bi te zijn
verlanghen es daer of de pijn
dit zijn de pointen die zi wel moghen
beseffen die hem te minne poghen
elc diet hoort lesen openbaer
prouve in hem zelven oft iet es waer
ende om de redene dat a zo zi
willic ter eerste tueme van mi
beghinnen die sprect dat vele der meinschen
daghelicx om gode te minnene weinschen
ender niet voorder en avizeeren
so willic gheestelic exponeeren
dat ic werlic hebbe voorseit
dies jonne mi gods ghenadicheit
gracie gods es altoos tontfane
bereet den zondare toe te gane
hoe verre dat hi ooc es ontraect
hoe moede dat hi hem heift ghemaect
hoe bloot dat hi hem heift verteert
keert hi te weighe hi es haer weert
dat zo zijns wacht ende zal hem staen
tot zoene met helzene heift bevaen
god zeicht dat mach ons hier versconen
in bem gheen uutnemer der personen
nu dan naer dat elc zondaer mach
gode ghelieven up welken dach
datti den wille te werke leit
om zonde te latene wat zaelt ghebeit
up te stane dats dat ic rade
hets beter in tijts dan yet te spade
laet ons des gaens doen een beghin
ende omme keeren wine moghen niet min
dan laten den wech ter helscer traden
ende zouken den wech ter gods ghenaden
die alzo vriendelic naer ons wacht
de dach gaet zeere het naect der nacht
een vast ghelove vrai ende fijn
dat moet de staf te weighe sijn
des zwerts ne mueghen wi niet ontbeeren
daer mede moeten wi van ons weeren
de bramen der werelt groot ende cleene
die ons belemmeren an de beene
want qualike moghe zi vaste gaen
die van den bramen zijn ghevaen
de heliche anthonis zach in de lucht
eens dies haddy vaer ende ducht
de lucht vul strecken zonder ghetal
hi knielde neder ende sprac wie zal
ontfaermich god ontganghen moghen
al desen strecken wilt mi dat toghen
god sprac niemene groot no cleene
sonder dootmoediche meinsche alleene
dus moet dese sceede wel sijn gheprijst
nu hoort wat ons dat zwert bewijst
de sceede moet zijn van desen zweerde
omoedicheit van groter werde
dat zweert zal zijn gherechticheit
in allen dinghen ondersceit
elken doende na rechts verstaen
alzo ic mi wil hebben ghedaen
voort tander point es prisens waerdich
te vraghene moeten wi wesen vaerdich
den gonen die vroeder es dan wi
want de temptacie es altoos bi
de viant die toocht ons menichen ganc
natuere es scalc ende broosch ende cranc
wie werken wil na zijns zelves zin
hi vinter hem dickent bedroghen in
dies zal men emmer wat men bestaet
werken na goeden vroeden raet
als men dan tquade ter neder leicht
ende men tgoede tuzeirne pleicht
persevereren zal men voort
voorzieniche cracht daer toe behoort
al came verledene dinc voor oghen
aestelic zal ment te werne poghen
want laten nu ende dan beghinnen
daer mach men zelden hende an winnen
exempel bider clocken tone
clopt mer an van haren zone
blijft een gheluut dat zaen te gaet
up dat mer niet weder an en slaet
maer roert men de clocke weder an
so moetze weder luden dan
dus bi gheliken men scuwen moet
daer men an steken mach den voet
noot es hem die te weghe gaet
dat hi zijn oghen vor hem slaet
want dickent den roukelozen verdriet
dies de vorzienich wel gheniet
ende comt alzo dat hem berauwt
bi temptacien ende hi verflauwt
broot ende wijn daer zal hi na
staen te ghecrighene ooc hoet hem ga
tbroot dat ic meene es hem van node
god zecht alleene niet biden brode
ne leift de meinsghe maer dat verstaet
bi elken worde gods dat gaet
uuten monde der zaliger wize
dat es der zalicher zielen spize
wijn te nuttene confoorteert
den ghanghere flau ende ghematteert
dat es een inich overdincken
wat wine dat christus wilde drinken
up den helichen vridach
om te betalene onse ghelach
daer hi tbloet der ontfaermicheit
offerde voor svaders gherechticheit
ons aerme verlossende uuter hellen
dese passie zoude men over spellen
ende werpen de zonden onder voet
ende scinken hem tranen doch over bloet
wat mochten wi min diet wel beziet
naer dat hi hem dor ons crucen liet
uut rechter minnen ende ne liet niet af
voor hi den vader den gheest up gaf
o minners der werelt scaemt hu scaemt
beziet wat sulken eere betaemt
wat love wildi hem hier of gheven
die alzo bitterlic gaf zijn leven
om ons te behoudene wildijt kiezen
nochtan wi willen ons zelven verliesen
staet up ghi weinscers die sijt verstaect
int zuer dat hu dus zoete smaect
int welke zoet ghi altoos sneift
ende peist dits scandelic gheleift
dat god ghestorven es als meinsghe
voor mi ende ic mi duechdelic weinsghe
ende deser bloedicgher hemelscher roze
voor mi ghestroit so lettel gloze
sta up hets tijt dat ghi hem looft
hi hanct an tcruce hi daelt zijn hooft
sijn handen ghenaghelt de aerme ontdaen
com wie dat wille hi wert ontfaen
fy den gonen die langher blijft
in werleken minne so verkaeitijft
dat hi fondeirt up haren troost
ende desen troost verroukeloost
waer mede wildi hu excuseeren
dit es de wech ghine durt doleeren
dit es der rechter minnen scilt
ende of ghi emmer dolen wilt
waer zijn de vrienden die ghi maect
up avontuere of ghi ontraect
om te ghecrighene eniche zeghe
te commene noch ten rechten weghe
waer es hu aelmoesene waer sijn hu tranen
wie zal daer vor hem uwes vermanen
waer es hu vasten waer es hu bede
waer es omoet ende gherechtichede
waer es hu toeverlaet of hu tijt
waer is tguent daer up dat ghi zijt
rustende ghine hebt ghenen morghen
wie zal hu van der doot verborghen
ende of ghi steerft wie zal voor hu
doen dat ghi uut wilt stellen nu
die ghi mint die zaels vergheten
ende die hu goet zullen hebben bezeten
diene weinscen hu niet een poortevijn
nu stant up arem weinsgherkijn
doe zelve wat hets di wel van node
selve doen dats de ghetrauste bode
keer dijn minne te lichte waert
want werlike minne altoos begaert
donker te zine ende onghemerct
ende zonder licht niemen wel ne werct
christus sprect versta dit nu
wandelt int lichte so dat hu
niet ne begripe de demsterheit
wiltu dan hier toe sijn bereit
metter begherte so zal ic dan
exponeren zo ic best can
ende bringhen den aert der werelt minne
tot eenen ghesteliken zinne
van den ix pointen die
ghi voren hoordet secghen mie
ic bidde marien der maghet zoet
gode te biddene met haerre ootmoet
alle diet horen zullen of lezen
dat zijs te beter moeten wesen
ende dat zi hem tzulker minnen keeren
als gode ghelieft toot zijnre eeren
help ons daer toe maria
aldus beghinic hoorter na
o minners dies onzekers tijts
maect hu onsculdich des zwaers verwijts
om de ghenouchte daer du an cleifs
dat an di zoude te vergheifs
dat zwaer torment moeten zijn ghedaen
dat god om dinen wille heift ontfaen
staet up ende voort te zoukene poocht
de minne van hem die ons ghetoocht
heift zulke minne dat wi ghemeene
verloost zijn van den eeuwichen weene
ende wilt vraghen bi wat zaken
sal ic toot zijnre minnen gheraken
souc in di zelven wie dat di brochte
werlike minne in dijn ghedochte
ende wat de cauze was van dien
du vints dat claerlic het dede ghescien
hooren secghen ende zien daer naer
dit moetstu lien want het es waer
wiltu dan commen ter minne ons heeren
prouf in di zelven du moets di keeren
te gode waert alzo wel verstaedt
als ghi toot uwen gheminden daedt
ende als ghi omme dan zijt ghekeert
so eist noot dat ghi kennen leert
wat zaken dat hu eerst verwan
eist horen secghen so soucket dan
zijt niet te wets om daer na vraghen
de clocskine zullent hu wel ghewaghen
van kerken van closters over al
die tughen dat men daer predeken zal
van gode die di te minnene souct
ziet dat ghi dat te hoorne rouct
ende hoort daer of zijn eewiche rike
dezer rijcheiden yet ghelike
hoort of ghi uwes lieves duecht
der zijnre iet gheliken muecht
hoor of zijn vrienscap meerre zi
dan die du mins ende cors in di
merc of dijn lief om dijnre bederven
zonder danc zoude willen sterven
merc oftu di muechs daer toe verlaten
dat zoe di minnen zal zonder haten
merc wat love mach zoe di gheven
die blijscap es ende eewich leven
merc desen minre in alre maniere
wien vintstu alzo goedertiere
al hebstu langhe zijn minne versmaedt
datti di daer omme niet ne laedt
dit ne zoude gheen werlic meinsghe doen
dus saltune zoucken in zijn sermoen
volichstu vast den worden zijn
du zaltene vinden in den fijn
want horen zecghen minne wect
in dewangelie hi vertrect
zalich zijn zi die mijn woort
horen ende daer na werken voort
naer dat hi zelve dit heift ghezeit
so moet hem gracie zijn bereit
die om zijn minne te ghewinnen
zijn heliche woort te hoorne minnen
dus zaldi horen zecghen nu
ter minne wecken ende dan saltu
peinsen hoe di dijns liefs ghesichte
int herte scoot met sulken scichte
du ne mochts den quetse niet ghenesen
dune moest aenzien of daer bi wesen
dan sla dijn oghen themele waert
danc hem dat hi di heift ghespaert
in dat verdoolde leven dijn
ende zech heer god de oghen mijn
ne zijn niet waerdich dijnre glorie
maer sciet den schicht in mine memorie
die du scoots bi haren weene
int herte der helicher magdalene
in bem niet wert te ziene di
maer wil die oghen slaen up mi
van dijnre groter ontfaermicheide
ende doe of al mijn qwaetheide
almachtich god ende vader heere
met groten rechte berauwt mi zeere
dat ye ghedochte in mi ghecam
dies du up mi mochts wesen gram
ziet hier mijn aerme handen twee
ic wil di dienen emmermee
suver minen aermen verdoolden zin
daer es zo vele belemmers in
recht mine voeten te dinen weghe
ende ghef mi voort te gane zeghe
naer dinen wille zonder sneven
di alleene zo willic gheven
mijn herte die noit an di ne claf
mi rauwt dat icse ye meinsghe gaf
ontfaermich god nu wilze ontfaen
ende tdijnre eeren so willic gaen
te dijnre moeder der maghet reine
minre nu doe di zijn alleine
kniel sprec ende ken di zelven cleine
o zoete ontfaermiche fonteine
die van gracien altoos vloit
o roze die in den hemel bloit
die den troon al duere verchiert
nu biddic hu dat ghi mi bestiert
bewaer mijn leven al gheheel
ic hebbe ghedoolt dat meeste deel
van mijnre tijt dat mi berauwt
elc zondaer hem in hu betrauwt
hier in dit aerme dal van weene
mijn zonden zijn groot mijn duecht es cleene
naer dat ghi moeder ghecoren zijt
om pais te makene talre tijt
tusghen dijns zoons gherechticheit
ende onser bezondichder meinsghelicheit
moederlic di te mi waert keer
ic wil di dienen emmermeer
ende in orconden moeder van dien
knielic vor di up mine knien
nighende metten hoofde mijn
sla over mi den mantel dijn
ende bid om gracie maghet zoet
dat ic dijn kint voort minnen moet
ic hope bidstu nu voor mi
hine zaelt niet willen waernen di
alzo ghewaerlic reine maecht
als mijn ghelove daer toe draecht
so help mi nu met dijnre bede
ende ontfa nu mijn bidden mede
ave maria der inghelen vrauwe
gracia plena vul gracien al
dominus tecum met shemels dauwe
god es metti ende bliven zal
benedicta tu zonder ghetal
in mulieribus ghebenedijt
voor alle wiven groot ende smal
fructus daer ghi moeder af zijt
dat es de vrucht der eewicher vruecht
ventris tui heift ons verhuecht
dies ghi met rechte wel heeten muecht
moeder der weesen vul alre duecht
der maechden vrauwe der inghelen lof
help mi dat ic der weerelt stof
uut mijnre herten so reine ghevaghe
dat zoe hem voortan zo behaghe
dat hi daer stede mach vinden in
ende minen aermen donkeren zin
verlichte met zijnre gracien zoet
so dat icken eewelic minnen moet
ende nemmermeer ne sceede van hem
dan wertt minre vor oghen nem
alstu marien dit hebs ghebeden
dattu haer met omoedicheden
eenen hoet wils maken leeren
te haerre weerde ende tharer eeren
van xv bloumen uutvercoren
sulc als toot desen hoede behooren
alzo hier staet ghetekent na
secht telken een ave maria
nu minre alstu dan desen hoet
ter eeren der zuverre rozen zoet
hebs ghemaect saltu up staen
ende dijn ogen te hemele slaen
ende spreken vader ic danke di
sulc een groot zondaer als ic zi
ene aerme onwerdicghe creature
dattu ghewerdichs te deser ure
mi te spaerne in minen zonden
ende bider passie ende bi den wonden
dijns eenichs zoons jesus christus
ghecocht behouden bem aldus
ende bides helichs gheestes gratie
boven alre temptacien tribelatie
vermonden mach dijnre moeder teeren
haer bliscepen om haren lof te meeren
dies ic zondaer niet waert en bin
ende daer mijn aerme belemmerde zin
onabel toe es te deser tijt
ic biddu die als machtich zijt
drie persoon een warich god
mi die so dicwile dijn gebod
te broken hebbe in zwaren mesdaden
wilt an mi tooghen dine grote genaden
die leift ende regneirt te samen
god in de werelt der werelden amen
o minre nu staet di wel te pleigene
te overdinkene de pointen neghene
daer du hebs in de minne der werelt
den tijt verloren den zin versperelt
teerste point soot es voorzeit
dats buten ende binnen reinicheit
twelke elken minre wel betaemt
want alte zeere ware elc bescaemt
als hi bi lieve comt present
hine ware gesuvert al omtrent
van meszitte ende van messtane
ende datter hinge een pluumkin ane
het moester of al waert ghewayt
ende warer ooc yewers yet ontnayt
dat moeste te voren sijn verwaert
dies ne worde cost no const gespaert
voort pijnt de minre in al sijn dingen
in talen ende ooc in wandelingen
ende al sijnre werken soo te ghoomen
dat hi onbescaemt mach comen
voor de ghone die hi mint
nochtan door al de minre kint
dat hi begrijps waent wesen vry
hi wert bescaemt als hi comt bi
ende al bevreest als hi lief ziet
van datten mach ghebreken yet
nu merct of minne draecht sulken ducht
van buten voor begrijps gherucht
hoe node worde dan van binnen geseit
onreine woorden ter doorperheit
al wildet therte te sprekene jonnen
de tonge ne zouts niet woorden connen
