in onmacht i lange stont
alsi bequam dat si v cont
riep si drieweruen lief
die mi solaes ende grief
beide mach nemen ende gheuen
ende an wien dat al mijn leuen
staet ghewortelt dat hi
met i worde mochte mi
doden of gheuen lijf
nochtan wetic wel dat geen wijf
sculdech es te makene mare
eneghen man hoe dat in hare
sine minne es gheplant
maer lief ghine sijt geen calant
loes quaet no onwerlech
maer ter doget soe ghepertech
dat in v es geen lac
natuerljke lief dat niet en brac
mine herte alsi sach v
dats meer dan wonder ic toget v
ghi sijt mijn ruste mijn delijt
slapende wakende talre tijt
benic v soe waer ghi weest
vercoren lief aldus eest
wonder dat si niet en brac
mine herte eer si sprac
die dus vul es van vwen parchelen
sagic liggen al die fardelen
van alden mannen die nv leuen
lief sone wistic mi hoe geuen
te nechmans dienste dan ten uwen
athenor wilde mi doen huwen
bi bedwange an sine persone
al es hi coninc ende draget crone
ic salt v clagen ende gode hier bouen
datti mi v wilde rouen
te wies boef datic si
ghesticht ghemaect ende ghi te mi
ende ic wille mi gheuen
tuwen dienste al mijn leuen
te doene dustaan atoer
doe seide die coninc atenoer
alse ghi saget den truwant
ghi wanet gesien hebben i sant
an sine tale ic verstoet
datti ons onste lettel goet
ende lettel heeft hi ons ghedaen
datti ons dede dus staan
al naect tenen danse groot
hets wonder wine waren doot
van groter coude daer elc stoet
viuien sprac ghi had i hoet
op v hooft van velte ghemaect
ende al waren dandre riddere naect
ende i tortise in v hant claer
ghemac was v beuert daer
dat mogen merken wel die vroede
athenor sprac mi was te moede
alsic brudegoom hadde ghesijn
van orianden der vrouwen fijn
ende ons die truwant hadde getrouwet
beide te gader nv bescouwet
wat dese droom bedieden mochte
i ander seide hort wat mi dochte
daer ic stont al in trans
soe dochte mi dat i groot dans
vander brulocht was ghemaect
entie coninc stont al naect
dies haddic i wonder groot
die derde seide mi dochte al doot
viuien in onsen dans staan
doe quam die truwant ghegaen
ende nam viuiene bider hant
doe wert leuende die wigant
doe verblijdde die coninc
athenor dede varinc
i astromien dit verstaen
ende hiet hem datti soude gaen
nachts besien an die sterren
ende datti soe diepe lase ende soverren
dastromien sede saen
hi seide her coninc dit vant verstaan
vwen droom wetic wel te spelne
maer mine staets niet te vertelne
vor ic hebbe v allen borghe
dat ict mach seggen sonder sorge
soe dat mi niemen en sal
hier omme mesdoen groot no smal
ende selue willic bliuen gheuaen
tote ghi die waerheit hebt verstaen
van datic hier vertrecken sal
dat mi niemen groot no smal
sal mesdoen binnen daghe dertech
ende ghi mi hier op sijt gehertech
van desen drome al ghemene
her coninc die saken sijn niet clene
se valt zwaer an vwe side
om datic wille dat niemen benide
soe willic bliuen gheuaen
tote ic die waerheit hebbe verstaan
van minen liue te houdene vri
her coninc soe salic di
den droom spellen altehant
soe sere gaet an uwen tant
doe antworde athenor
bisire cronen ende zwoer
dat hine soude houden te rechte
jegen man ende iegen knechte
xx daghe al omme ganc
die meester seide hebbic soe lanc
respijt soe salic v vertellen
den droom die vele heren sal quellen
dats mi leet horter naer
her coninc al eest v zwaer
te horne ic sal v tellen
vwen droom vor dese gesellen
dat ghi niet moget onsteken mien
die saken en selen dus ghescien
daer bi willict seggen ouer luut
v dochte dat si was v bruut
oriande van rosefloer
dat ne sal nemmerme athenor
datti v beiden hadde ghetrouwet
te gadere her coninc scouwet
al eest v te horne onsochte
den anderen riddere die dochte
dat ghi al naect stoet
inden dans des sijt vroet
dat es vant bekinnen
dat v oriande niet mach minnen
ende ghi mintse dats waerhede
dat bediet v naecthede
ende dats dompheit groot
den derden riddere dochte al doot
inden dans staende viuien
entie truwant quam mettien
ende nam bider hant viuiene ende dochte
datti leuede doe was v sochte
dese droom es fel ende zwaer
jc salne v tellen want hi es waer
nv verstaet her coninc
jc segt v in waerre dinc
dat viuien daer stont doot
dats ons allen rouwe groot
hi sal ons her coninc af gaen
ende hier in moghedi verstaan
dese poente ende merken
datti wert doot in onse gewerken
tonsen boef sonder blijf
ende dattem die truwant gaf lijf
dat bediet her ooninc stout
datti hem met herten altoes wert hout
den truwant al sonder begeuen
ende in sine hulpe altoes sal cleuen
die bliscap coninc die ghi had groot
dat viuien leuede na die doot
dat es rouwe ende droefhede
die v ghescien sal sonder bede
alse v viuien af sal gaen
biden truwant selen wi verstaan
houden ghestade ouer waer
viuien seide i droeue jaer
moetti hebben diet vort brochte
alsoe waerlike als ic noit dochte
dat segic v ouer waerhede
maer xxx daghe heeft hi vrede
doe sprac die meester ende loech
her coninc die tijt es ghenoech
hier binnen sal vele ghescien
nu hort sprac viuien
her coninc doet minen raet
ic wille dat men tenacht gaet
i fosseit deluen iegen onse heere
xl voete wijt of mere
ende diepe xv voet
tiersten dat comet die vloet
salic twater daer in doen gaen
ende alse aldus es ghedaen
sal ment verdammen dat het niet
weder sal keren her conine siet
dan sal men ouer den dijc groot
stocke scieten die niet sijn groot
si sloegen met sporen vreselijc
paert ende man reet in den dijc
