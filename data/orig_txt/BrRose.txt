het seit menech dat in drome
niet el en es dan idele gome
logene ende ongewarechede
nochtan heeft men ter meneger stede
dicke die drome vonden waer
ende die dinc gescien daer naer
alsi in drome waren gesien
so wie dat wille houden in dien
dat ic doer ben ende sot
ine houde drome niet over spot
men hefse dicke waer ondervonden
alse wi horen wel orconden
enen auctoer die macrobes hiet
hine houtse over logene niet
die bescreef dat vision
vanden coninc scipion
te minen rechten xx jaren
alse minne neemt al sonder sparen
van jongen lieden haren tsens
doe lagic in een groet gepens
op mijn bedde ende wert bevaen
met enen slape also saen
so quam mi een droem te voren
dien gi hier selt mogen horen
van woerde te woerde ende anders niet
en si algader so gesciet
gelijc die droem mi dede verstaen
dies gijt selt teer van mi ontfaen
salic u in dietsche ontbenden
den droem dien ghi al waer selt venden
ware vrouw ocht here die vrien woude
hoemen dit boec heten soude
die rose seggic dat heten sal
want daer es in besloten al
die art van minnen geellike
die materie es scone ende rike
nu moete god onse here geven
dat hare daer ict dore opheven
hebbe moete behagen alsoe
dat sijt ontfa so waer ic vroe
want icse vor al die werelt minne
hets recht want sijs rose van minen sinne
in minen drome daer ic in lach
dochte mi dat ic die werelt sach
scone versiert ende al vergroit
die alden winter was vermoit
ende dat was in meyes tide
dattie voglen waren blide
die bome worpen nuwe blat
die erde wart van dauwe nat
die den winter verdort stoet
si acht nu wel lettel goet
wat hare die felle winter weet
maer parert hare nu gereet
ende gaet hare behagelike versieren
si maect van meneger manieren
cleder meer dan c paer
van cruden van blomen dats waer
roede gelu wit ende groene
si siert hare in allen doene
die voglen singen menechfoude
die dore des felles winters coude
hebben in bedwange gelegen
die hebben nu te lange geswegen
beide nachtegale ende calandren
die papegay oec metten andren
die singen menegerande noten
daer si sitten met haren roten
in desen tiden souden minnen
die jonge lieden in alle sinnen
dore den oversoeten tijt
die danne es in die werelt wijt
hi es al te hart ende vol van nide
die niet en mint in desen tide
in desen tide so was dat icke
lach ende droemde een lanc sticke
mi dochte alsoe daer ic lach
dat het vroech was ane den dach
ende ic stont op sonder vernoyen
ende ginc mi cledren ende scoyen
ende dwoech mine hande mede
ute enen ziede dat ic doe dede
een cleine zelverijn naeldekin
dat zuverleker nine mochte sijn
doe vessemdic die naelde saen
ende bem dus uter stat gegaen
allene bestende mine mouwen
om dat ic horen woude ende scouwen
der voglen zanc die menechfoude
sere songen achter woude
om den zoeten nuwen tijt
soe hadden si so groet delijt
dat si sere te stride songen
elkerlic na sire tongen
dus gingic na haren zanc
horende ende mine dochte niet lanc
dien wech dien ic ginc hene sciere
ic quam gaende op ene riviere
die neven eenre heide stoet
doe quam mi in minen moet
dat ic mi woude daer gaen meyen
op die riviere in die valeyen
die alse een carstael was claer
ende couder oec weet vor waer
danne wesen mochte enege fonteine
een lettel minderre dan die seine
was die riviere sekerlike
si quam gelopen dapperlike
van enen berge die daer stoet
mi donct dat in minen moet
dat ic niene hadde gesien
die riviere in allen dien
dat ic in mi gemerken conde
die scoenre was tote op dien gronde
no so fijn noch so claer
doe gingic hare een deel bet naer
om te dwane mijn anscijn
daer in ende die hande mijn
doe sagic den gront altemale
gepaveit met stenen wale
die stat was scone in alre wijs
het sceen een erdersce paradijs
so wel behagede mi die stat
die praierie was oec nat
van soeten coelen dauwe
die stat besagic harde nauwe
want si mi behagede wale
doe gingic al twater tale
mi meyende in die praierie
diere gelike en sagic nie
doe ic een luttel hadde gegaen
sagic vore mi een vergier staen
dat groet was ende harde wijt
oec waest gesloten ende gevrijt
met starken ende met hogen muren
wel gehouwen met figuren
ende met beelden gescreven wale
daer ic u gerne altemale
die figuren ave verseide
constic met eneger behendicheide
na dien dat si mi gedaen
dochten salic doen verstaen
die irste beelde hiet haettie
die geweest heft oit ende ie
van ernessen dat irste begin
verbolgen stoetse in haren sin
sere bedect ende harde fel
so sceen die ymagene wel
sine was niet te gereke wale
mare ontsent sceen soe altemale
soe hadde int voerhoet menege lese
ende opgescurst was hare die nese
lelec was si ende verronst mede
si stoet verwimpelt daer ter stede
met enen doke onsuverlike
neven hare stont sekerlike
ene ymagene anders gedaen
boven hare so sagic staen
haren name dien ic las
dattie beelde geheten was
felheit ende een ander mede
stoet daer op ander side tere ander stede
die geheten was dorperheit
si hadde al selke lelecheit
alse daden die vorste beide
groet sceen wel hare quaetheide
si sceen oec wel vol hovarden
ende quaet sprekende ende vol onwarden
wel conste hi betrecken entrouwen
die selke beelde conste houwen
want wel sceent ane haren gemake
dat was ene dorpre sake
ende een wijf al vol onneren
die hare ter doget mine wilt keren
hier na sagic gehouwen daer
ende betogen dat was waer
giricheit die niet en geeft
machse den dach datse leeft
dese es die den lieden doet
over een vergaderen tgoet
ende perssemen leert ende vorcopen
ende vergaderen tgelt met hopen
dits die gene die doet stelen
den dief die bi sire kelen
wert gehangen ter meneger stat
dese es oec die toebringet dat
datmen den lieden rovet thare
dese maect oec openbare
groete gedingen ende sware
oec maect si menigen makelare
die beide heren ende vrouwen
hare goet afsteken met ontrouwen
ende hare erfenesse doen vercopen
om dat sijt te gadere hopen
lelec was dese beelde gedaen
si sat alse die mochte staen
qualec ende beidde harre bringren
met crommen handen ende met vingeren
want hare herte na el en stoet
dan nader andre liede goet
dits dat haren sin verteert
want sijt vore alle dinc begeert
naest giricheit stoet
vrecheit die oec begert dat goet
sie was mager ende bleec
enen doden si bat geleec
van hongere dan iemen el
het sceen an hare varuwe wel
dat si luttel goet verteerde
maer altenen den penninc geerde
sie ondersperde dicke hare kele
sie soep wellinge van gerstinen mele
niet so vele dat hare besloet
sine at niet el dan gerstijn broet
ende tallen dien dat si nochtan
so mager was sone hadsi an
mar enen roc die menich gat
hadde die te meneger stat
was geboet met ouden doken
men hadde lange moegen soken
eermen vonden hadde die vloe
hi was tegleden alsoe
op een recke bi haerre siden
hinc een mantel van ouden tiden
ende van brunette een rockelkin
dat niet bloeter en mochte sijn
ic segge u in warger dinc
dattie mantel die daer hinc
met bonten gevodert nine was
maer die vodre geloeft mi dat
was lammerin out ende swart
swaer te dragene ende hart
si haddene wel gehadt x jaer
maer selden droechsine dat es waer
want int herte hadt hare geten
een gat haddi iet versleten
want haddi gewesen quaet
eer vrecheit dat verstaet
enen nuwen hadde gecregen
hadde sire lange sonder gelegen
vrecheit so hilt in die hande
ene borse met enen starken bande
die si harde vaste sloet
sie en warre om gene noet
die si hadde daer toe gegaen
selden was die borse ondaen
omme enege becommerthede
en ware of sire iet in dede
daer na so stoet vort betogen
nidicheit die noit in hogen
en wart om dinc die si vernam
sine wart altoes erre ende gram
ende vertoech alle scaden
niet en stoet hare bat in staden
dan alsi enen goeden man
sach comen toren ende lachter an
ocht oec enich swaer verlies
sere verblidde si hare dies
ocht alsi enich geslachte sach
dat oit vorbare te wesene plach
vallen ochte te nieute gaen
daer omme so verblijdde si saen
ende hads feeste ende groet spel
so quaet was si ende so fel
maer alsi sach enen man
die ere ende goet gewan
met duechden ende met behendichede
ochte met enichgerande wijshede
dat gave hare sware avonture
nidicheit heeft selke nature
dat si te niemene en draget minne
so fel es si in haren sinne
sine heeft maech dien si vrient si
noch haren vader gelovets mi
en woudse dat gesciede goet
sie en soude in haren moet
hebben toren ende leet
dat si dus quaet es ende dus wreet
dat loent si haer selven al
alse iemene gesciet goet geval
waent si altemale ontsinnen
ende edt van rouwen hare herte binnen
si es die niemen goeds en an
men vint en genen so goeden man
niewerinc te gere stat
mochte si wel si en dade dat
dat hi te groten scanden quame
ende lachter hadde ende blame
so quaderhande so es si
ende so vol venins daer bi
ic sach daer nidicheits figure
hebben ene leleke faiture
lelec sachse dat weet wel
alse die nidich was ende fel
an hare mestont harde vele
si sach beide losch ende scele
niemene en mochse besien wale
hare een oge loecse telken male
van groter felheit dien si droech
die es te vele ende meer dan gnoech
na nidicheit so stoet verheven
serecheit ende wel bescreven
ane hare varuwe so sceen gnoech
dat si rouwe int herte droech
si was gelu ende bleec
van varuwen si wel geleec
ende van gedanen giricheiden
si was elu van magerheiden
ende van onwillen die si sach
verswinde hare herte nacht ende dach
noit en was martelare
in tormente also sware
noch in erscap also groet
noch in so over groete noet
alse sericheit hebbende sceen
si weende ende droefde al in een
ende sine woude hare vertroesten niet
so wat feesten dat si siet
si sceen wale eene sericge sake
ende die sere leefde met ongemake
sie wranc hare hande ende trac haer haer
sie dreef harde groet mesbaer
hare cledre waren harde quaet
want si hadse dat verstaet
met haren handen gescoert ontwee
te moede was hare altoes wee
haer haer hadsi uutgetrocken
dat lach bi hare met groten locken
hare luste luttel enich spel
soe rouwich sceense ende so fel
feeste te makene was hare ommare
want spel ende rouwe sijn contrare
hierna stont outheit betogen
lelic ende sere gebogen
harde cranc ende sere verrompen
ende enen voet wel gecrompen
van dien dat si te sine plach
si nam af nacht ende dach
beide van sinne ende van wijsheden
ende hare scoenheit was al leden
si was alse wit van hare
alse ocht si gebloit al ware
al verdroget so was hare lijf
ende hadde van coude die handen stijf
vol ronsen so was hare die huut
tmos wies hare ten oren uut
hare tanden waren uut gemene
gevallen sonder een allene
die groet was ende voren oec stoet
sie en ware niet enen voet
sonder hare potente gegaen
hare macht was hare also ontgaen
die tijt die noit en gelach
maer die gaet nacht ende dach
sonder rusten hi hene gaet
al dunct ons dat hi stille staet
ende in enen poente duren
hi gaet met tiden ende met uren
ende lijt sonder keren weder
gelijc dat twater vallet neder
ende dies dropel weder en keert
aldus es oec die tijt geleert
jegen den tijt en mach niet duren
yser no borech met hogen muren
die tijt die verteert al
wat dat leeft groet ende smal
heeft die tijt oec opgevoedt
ende die tijt hi verdoedt
die tijt sent alle dinc ter mouden
die tijt dede onse vorderen ouden
die tijt doet vulen alle dinc
die tijt out keyser ende coninc
oec sal si ouden doen ons allen
diet doet en doet ons tirsten vallen
die tijt die breect dit ende tgene
hadde so versoft dese oude quene
dat si en wiste wat si dede
sie was in hare irste kintshede
ic wille wel geloven das
alsi in haren poente was
datsi hadde wijsheit ende sin
maer nu sceen sijs hebben min
versoft was si in hare gedane
ene cappe hadde si ane
ene sware ende ene oude
wel gevodert jegen tcoude
want ouden lieden dat es waer
gaet een cleine coude naer
ene andre beelde daerna stoet
na dat mi dochte ende ict verstoet
was si papelardie geheten
dat sijn lieden wildijt weten
die hem tonen van buten goet
ende quaetheit dragen in den moet
sie sijn helich van gelate
ende vensen hem al met barate
anders so toent hare anscijn
dan hare herte binnen sijn
simpelic was deze beelde bescreven
na een wijf die was begeven
in een zwaer religioen
si droech twee gebondene scoen
enen zoutre hilt si in die hant
het sceen dat si elken sant
aneriep met groter innecheiden
sone helt hare twint met behagelheiden
maer gode gewerke altoes tanegane
ende ene hare droech si ane
alder naest haerre huut
die si dede selden uut
van vastene was si bleec ende vale
alse of si doet ware altemale
an hare sceen in alre wijs
dat hare die porte int paradijs
altemale ware ontaen
ende sire gereet mochte ingaen
want dus gedane lieden plien
alse wie in die ewangelien sien
gescreven dat si hare anscijn
mager houden omdat si sijn
willen geprijst vanden lieden
om dat si goeden dach ontbieden
om ene cleine idele glorie
die hem verblijdt die memorie
tachterste stoet gescreven daer
aremoede dat es seker waer
dat emmer dat onwerste si
want hem so coemt node iemen bi
om hare hadde si enen zac
honger coude ende ongemac
hadsi ende menege scamelhede
om niet so dede si menege bede
altoes so croep si achterwart
want si en es met niemene waert
metter kele was si ontwonden
so stoet van daer die andre stonden
achter verre een groet stucke
die arme heeft selden gelucke
achter es hi altoes gesteken
arm man mach wale spreken
dat dure si vermaledijt
ende die wile ende die tijt
dat hi nie wart geboren
so menichge onwerde moet hi horen
selden heeft hi an goet cleet
hem sijn scoeen oec ongereet
selden eet hi ende drinket wale
verstoten es hi altemale
dus waren die beelden daer gehouwen
ende wel betrocken bi mire trouwen
beide in goude ende in lasur
die daer stoeden inden muer
hoge was die muer ende ront
ende vaste besloten ende stont
om een vergier alse ene hage
daer en was noit te genen dagen
in comen scapre no vilein
het was so over scone een plein
dat ics hem van goeden sinne
hadde gedanct die mi daer inne
hadde gelaten sonder scade
ochte bi ledren ochte bi graden
want ict wel houde overdien
dat meerre feeste noit gesien
niewerinc en wart in engeen lant
alse men inden vergiere vant
noit en was so suete stat
no daer die vogle songen bat
noch oec maecten meerre geluut
daer was in joie ende deduut
van cruden van boemen alle manieren
waren binnen dien vergiere
die stat sceen so lievelike
dat man en es in erderike
hine soude verbliden ware hire bi
ende ic selve gelovets mi
wasser af verblidet alsoe
ende int herte worden soe vroe
dat ic niet c  en name
vore dat ic daer binnen en quame
doen ic den sueten zanc verstoet
viel mi stappans inden moet
hoe dat ic den raet gesochte
dat icker binnen comen mochte
bi wat engiene bi wat liste
want ic no porte no dure en wiste
noch niemen sone was mi bi
die den wech mochte wisen mi
want allene wasic daer
dies was mi dat herte swaer
doch bedochtic tachterste dat
dat noit en was so scone stat
noch so delisieuser mede
daer en ware ane teneger stede
ochte dore ochte wiket
daermen in mochten comen met
dus gingic pensende lange ure
ende besach die hoge mure
ende dat porprijs dat vaste sceen
so lange gingic dat ic een
wiketkin vant harde clene
niewerinc danne daer allene
mochtemen daer comen binnen
twiket was in allen sinnen
vaste besloten met hameiden
daer cloppedic voren sonder beiden
ende riep lude ende stiet
ende danne horctic ochtemen iet
daer binnen horde dat ic stiete
ende iemene quam die mi in liete
doe hoerdic dat quam gegaen
ene maget was wel gedaen
die mi dat wiket ontdede
welgemaect had si die lede
haer haer scone kersp ende blont
ende rosenroet hadde si den mont
hare vorehoeft slecht ende ront die kinne
daer een clene dal stont inne
hare ogen lachende ende fijn
ende claerre vele danne een robin
hare nese recht dat wale sit
hare tande alse yvorijn wit
geset effene ende clene
hare adem suete ende rene
hare kele was wit ende scone
henne es wijf onder dien trone
die scoenre hals droech openbare
ende so slecht alse ocht hi ware
gepoliceert al overal
si was lanc in midden smal
in wane niet datmen tere stonde
wijf in al die werelt vonde
die twint mochte geliken iet
der scoenre maget die mi inliet
van perlen hadsi enen hoet
op hare hoeft die hare wel stoet
ende boven den hoede die wi nomen
droech si enen al van blomen
ende van rosen diemen daer vant
enen spegel hadsi in die hant
ende enen cam hadsi oec daer
daer si met hare scone haer
kimde ende leide behagelike
hare mouwen waren fraielike
met enen drade toe getoegen
die en ploiden noch en bogen
dies si hare hande hoeden woude
jegen die sonne ende iegen die moude
so hadde die scone angedaen
twee witte handscoen die haer wel staen
ende diere cleder ende rike
datmen nine vonde hare gelike
daer menich guldine stripe in gaet
ende menich scone rikelic naet
sine hadde te doene ander sake
dan si haer selven behagel make
doe mi die maget aldus die dore
ontsloten hadde daer ic stont vore
doe seidics hare groten danc
ende vragede hare eer iet lanc
hoe dat si geheten ware
si antworde mi openbare
wel hovesscelike ende seide
ic doe mi heten ledicheide
inne hebbe te doene anders niet
dan mi pareren alse gi siet
nemmer sone begeric el
dan te sine in bliscap ende in spel
edel wijf bem ic ende rike
ende bem oec harde heimelike
dedute die frai es ende scone
die uten lande van babilone
die bome dede bringen hier
die hier staen in dit vergier
doe die bome becleven waren
dedi desen muer te waren
maken al omme dit porprijs
daer en vroes noit binnen yes
ende die beelden oec daer mede
dedi elke maken na haren zeden
die gi saget daer buten staen
die lelic sijn ende ongedaen
menichwerven coemt hi hier
hem meyen in dit scone vergier
met sinen lieden die comen mede
die altoes leven in blijthede
nu stappans es deduut hier binnen
om te horne in allen sinnen
den zanc vanden nachtegale
ende van andren voglen also wale
die vreemde sijn en onbekent
ic weet wel datmen niet ne vent
soe scoene stat in erderike
dies coemt hi hier dagelike
met sinen lieden te hebbene spel
ende dien zanc te horne wel
dat elc vogelkin hier singet
scoenre volc dan hi oec bringet
en vondemen niet no haer gelike
nieweren in al erderike
doen ic ledicheiden tale
hadde verstaen wel altemale
badic hare dore hoveschede
dat si mi die scone stede
liete besien ende binnen gaen
ende die bome diere instaen
ende dedute den groten here
die te prisene es so sere
die scone die was al vol genaden
sprac met sinne ende met staden
gi mocht wel hier binnen comen
en wert u niet bi mi benomen
sonder letten gingic doe inne
met enen harden bliden sinne
want mi dochte sekerlike
dat ic was in hemelrike
so overscone dochte mi die stat
ine horde voglen noit singen bat
dan icse horde singen daer
met sueten stemmen ende claer
dat ic des der waerheit lie
dat nie so suete melodie
en was gehort van genen mensce
dat ic daer horde wel te wensce
die vogle zanc die daer was groet
dede dat mi die herte verscoet
ende verblijdde altemale
ine was noit dat weet ic wale
so verblijdt no so in hogen
noch so jolijs no so vermogen
doe dochte mi wel dat ledicheit
die mi in dese weeldicheit
in dese bliscap hadde geleit
alte wale hadde bereit
dat icse haer danken sal mijn leven
getrouwelike ende sonder begeven
ende met herten bliven hare vrient
dies si mi so wale hadde gedient
want si mi ontsloet twiket
daer ic in die weelde quam met
vort so willic u vertellen
van dedute van sinen gesellen
sonder mi te makene diere
entie scoenheit vandien vergiere
deen na dandre dat voget wale
ine maget niet seggen tenen male
sconen dienst ende sueten te waren
daden hem die vogle die daer waren
met sange van al te sueter minnen
daer men delijts mochte vele bekinnen
hoge ende nedre met haren stemmen
daden si hare noten clemmen
sueter no scoenre melodie
en horde man met oren nie
alsic aldus dit hadde gehort
gingic een luttelkin bet vort
dedute te siene ende sijn affere
want mijn herte hads groten gere
doe quamic in enen pat
daer in lach menich bloemkins blat
in wederside was hi beloken
met cruden die wale ende soete roeken
onverre gingic dat was waer
ic en vant dedute daer
op een plain dat was so scone
dat geliken mochte den trone
tien sconen plaine quamic gegaen
daer sagic volc so wel gedaen
dat mi dochte wonder wesen
waer hi so scone uitgelesen
lieden vant sonder gelike
het scenen ingle uut hemelrike
also scoene so dochten si mi
an enen dans so gingen si
ene vrouwe die bliscap hiet
sanc daer voren een nuwe liet
met sueter stemmen sijt uteleide
dieus ho wels hare noten seide
ende die woerde mede daer af
ende dien voet ho wel sine gaf
en mochte u vertellen tonge
want si verblijdden oude ende jonge
hare stemme si was claer ende soete
scone gincsi op hare voete
altoes so was dese vrouwe
gewone te sine sonder rouwe
ende telken danse so sanc si
emmer tirst gelovets mi
want so sanc wale van naturen
daer mochtemen sien die voete ruren
ende effene gaen in groene gars
daert utermatene scone was
daer waren vedelen ende sitolen
ende meesterren van goeder scolen
met tambusen ende met fluten
ende met harpen ende met luten
ende met timbren ende met tamburen
et soude mi warden sere te suren
eer ic gedaede verstaen
hoe scone dat si die timbren slaen
ende op dien dume lopen doen
daer was gehouden menich bordoen
ende noten gesongen van lorain
die feeste was daer groet int plain
nu willic u vort seggen al uut
wat daer dede mijn here deduut
hi dede daer in dansen comen
twee mageden ine hebbe niet vernomen
in die warelt wane ic nie
scoenre behagelre dan waren die
sie quamen in haren roc al bloet
gelu ende kersp hadden si dat hoet
daer op stonden twee hodekine
scone ende claer alexandrine
men mochte fraiere twee viseren
dese dede die here dedut baleren
diet wel ende frailijc daden
dieus hoe quamen si met staden
deen jegen den andren behagelike
si onderbraken so vriendelike
daer si leden dat si scenen
dat si metten monde grenen
alse ocht deen den andren daer
vriendeleec custe ende sonder vaer
wat makic hier af lange tale
si baleerden also wale
dat ic al dat leven mijn
met hem daer hadde willen sijn
doen ic dus stoet ende anesach
dien dans die mi niet en mach
bat behagen dan hi dede
ene vrouwe die hoveschede
was geheten si riep mi
god onse here heve dat si
hebben moete goet geval
si was scone ende liefgetal
wel geraect gestade van sinne
si seide te mi lieve minne
wat staedi stille in dit vergier
coemt ane mine hant nu dansen hier
doe seidic wel geraecte vrouwe
dat doe ic gerne sem mijn trouwe
ic ginc ane alse die was blide
ic weet dat mi tien selven tiden
hovescheit en hadde moegen
met genen dingen also verhogen
dan si dede nu hier mede
daer so merctic op die stede
die faiture entie gedane
van dien gonen diere gingen ane
die ic u so scone sal nomen te waren
hoe si heten ende wie si waren
deduut was recht lanc ende scone
men vonde onder des hemels trone
bat gemaecten dat weet ic wale
sijn anscijn was altemale
alse een appel ront ende wit
ende blont dat haer dat wel sit
gecronkelt scone ende wel
blide van herten ende niet fel
ten scoudren breet al luttelkin
ende smal om tgordel sijn
hi sceen ene beelde gepingeert
hem waren die leden geformeert
bat dan iemene soude connen
gevisieren onder der sonnen
jonc ende scone van gedanen
an sinen bart scoten die granen
cleine ocht ware musel haer
sine ogen lachende ende claer
hi sceen wel vol van delite
hi was gecleedt met samite
dat met voglen was doredregen
die van goude waren geslegen
gescoit was hi behagelike
ende hadde cousen diere ende rike
sine amie ende sine vrindinne
haddem op gerechte minne
gegeven enen rosen hoet
die hem harde wale stoet
wildi sine vriendinne weten
bliscap so was si geheten
die tirsten vore den danse sanc
so wel men mochts hare weten danc
si hadde alse luttel alse xii jaer
ende hadde dedute dat was waer
met trouwen al haer herte gegeven
ende hi hare weder vor alle die leven
die minne was in hem gestede
ende elc leefde bi anders rade
van scoenre varuwe si beide blosen
alse oft waren nuwe rosen
vrouwe bliscap was so overscone
dat sceen ene goddinne uten trone
so verlichtesse daerse ginc
neven dedute den jongelinc
hare vorhoeft was wit ende slecht
hare nese scone ende recht
die wenbrauwen brun ende gebogen
lachende graeu waren haer die ogen
haer mont was cleine ende niet groet
haer lipkine waren rosen roet
die altoes stont in die stede
alse hare lief te cussene mede
haer haer was kersp ende blont
wat soudicker vele af maken cont
an hare sone was dinc negeen
dat iet te blameerne sceen
haer haer was te menegen staden
gedorert met goutdraden
op hare hoeft stont een goutbant
den rikelijcsten diemen vant
ic hebber menegen gesien
maer nie ne sagic gelike dien
si was gecleedt wel behagelike
dies hare lief droech ane tgelike
dese twee die ic hier seide
gingen daer te gadre beide
die god van minnen die al doet
comen den mensce quaet ende goet
die ter minnen dogen iet
den dorper doet hi swaer verdriet
ende oec leven in groten sere
hi maect knecht menegen here
ende oec menichge vrouwe joncwijf
die hi jegen hem vint stijf
die god van minnen was oec daer
hine geleec niet dat was waer
van gedanen enen knechte
so overscone was hi te rechte
sine cleder die hi hadde an
en mochte volprisen en geen man
want si waren al van blomen
so rike ine conse niet genomen
betogen al met scoenre minnen
daer wel gewracht stoet binnen
vogle ende oec scildekine
draken lewen ende espentine
vogelgripen ende luparden
ine conste volprisen niet die waerde
der cledre met al minen sinne
die an hadde die god van minnen
van blomen warense menichgerande
men vonde en genen in desen lande
sine stoter inne gevisiert
oec waren daer in gescakiert
van rosen menich scone blat
daer menich vogel neven sat
op thoeft stont hem een rosen hoet
die hem wale ende scone stoet
daer vogelkine ende nachtegalen
al omme vlogen altemalen
beide al singende vort ende weder
ende slogen al vliegende die blade neder
dat si vielen in sinen scoet
daer was die bliscap harde groet
want al bedect so was hi
metten voglen gelovets mi
die met groter sameningen
om hem allen te stride singen
hi sceen een ingel openbare
die altehants comen ware
gevlogen ute hemelrike
hi sceen also sonderlike
die god van minnen hadde vor heme
staende also alse ict verneme
een harden sconen jongelinc
die wel cleedde inden rinc
sijns namen en hebbic niet vergeten
suete anesien was hi geheten
hi sach den dans ende dat spel
dat vor hem was ende merket wel
ende hilt in sine hant tuwaren
twee bogen curtois die waren
des gods van minnen al beide
ic sal u seggen die waerheide
hoe dat gedaen waren die bogen
na minen wane al ongelogen
deen was hultin ende swart
ende ongescepen ende hart
met menegen bulte ende were
die vrocht si es bitter sere
die dat hout droech ende gaf
dar die boge gemaect was af
die ander boge was bat geraect
lanc ende scone ende wel geraect
ende wel betogen in waren dingen
met vrouwen ende met jongelingen
die behagelike met allen leden
stoeden verheven ende besneden
suete anesien hilt beide dese bogen
die ic u hebbe hier vertogen
ende x strale so hilt hi
sinen meester altoes bi
vive hire in die rechter hant droech
die scone ende wel na hare gevoech
waren gemaect ende al van goude
daer dat yser wesen soude
ende wederhaect in elke side
om meer quetsen ende sniden
die alre snelste van allen desen
ende oec die beste na hare wesen
met haren name si scoenheit hiet
die min quetste ende dede verdriet
si was geheten simpelheiden
ene andre diemen hiet vriheide
was gevedert met alre duecht
der vierder name gi horen muecht
geselscap so hiet si tuwaren
ende quetste sere sonder sparen
diere van bi met scieten wilde
mare die hem van verren hilde
hi soude die wonde te sachter dogen
ende vele teer genesen moegen
dan van bi dat verstaet
die vifte strale hiet goet gelaet
si was die menst gederen conde
nochtanne scoet soe ene grote wonde
diemen te sere nine sal ontsien
want si doet gerne goet gescien
in dander hant hielt suete ansien
vif andre strale die dien
en geleken een twint niet
dyser daer af ende spriet
si waren swart ende lelic sere
ende geleken den duvel mere
dan enigen dinge die es op derde
die irste es geheten hovarde
die andre was beter nie
so was geheten dorpernie
ende was beset in allen tiden
met felheiden diet al beniden
tarde was geheten scande
die onward es in allen lande
wanhope hiet die vierde strale
die noit en loende mensce wale
die vifte si heet quaet gepens
dese neemt enen swaren sens
dese vif stralen altemale
geleken dien swarten bogen wale
sie waren fel ende putertieren
van te seggene hare manieren
willic hier nu laten staen
het wert nu toch wel doen verstaen
hier na alst heeft sinen tijt
ten danse so was groet delijt
die god van minnen was gegaen
bi ere vrouwen so wel gedaen
dat mi in mi selven dochte
dat icse volprisen niet en mochte
scoenheit hietse dat weet ic wale
gelijc dat hiet die irste strale
ane hare en was te lachterne niet
maer gelijc na dat men siet
vore die starren claer die mane
so was si in hare gedane
claer ende scone bi mire trouwen
boven alle dandre vrouwen
si was lanc in middel smal
ende wel gescepen overal
sone hadde te doene engere paruren
so scone was si van naturen
tote op die voete hinc hare thaer
dat scone was ende guldin vaer
wat souder u af meer geweten
an hare hadde god twint vergeten
een ander vrouwe ginc naest hare
die machtich was ende openbare
ende van harden groten doene
niemene en was daer so coene
die jegen hare mesdoen dorste iet
dese vrouwe rijcheit hiet
si was geprijst van menegen here
ende al die werelt dede hare ere
want die rike es herde mechtich
ende van allen doene crachtich
want rike liede na hare begeren
moegen helpen ende deren
riecheit so dienense al
die daer waren groet ende smal
ende des plechmen gerne noch heden
om te hebbene van haerre rijcheden
alle so hietense vrouwe
die daer waren sem mijn trouwe
ende altemale so hadde si
die werelt tonder verre ende bi
te haren hove woent menich quaet
ende menich die jaget valschen raet
daer es menich verradere fel
die vor die liede can smeken wel
ende vor blusschen ende achter bernen
daer si goede liede mede ernen
rijcheit so hadde cleder an
so goede engene en sach noit man
sie waren van porpure wel gesneden
ende van boven tote beneden
al betogen met finen goude
daer in stoeden alse hebben woude
istorien gemielt die wilen ere
gescieden prinsen ende heren
ene vaessce ginc daer dore
wel gemaect achter ende vore
vol geset met dieren stenen
beide van groten ende van clenen
si droech een gordel diere ende goet
die gespe daeraf alsict verstoet
was van enen stene wel diere
ic sal u seggen sine maniere
wie dattene draget over heme
men magene niet alsict verneme
met engenen venine vergeven
ende oec so houd hi jonc dat leven
dese steen ware beter enen riken man
dan tlant dat houdet pape jan
een ander steen was die marchant
den besten enen diemen vant
want wine droech hine dorste ontsien
dat hi verliesen mochte sijn sien
noch siecheit oec en gene gewinnen
dit gordel was in allen sinnen
beslagen wel met guldinen leden
die sere wogen van swaerheden
rijcheide die vrouwe si droech daer
op hare scone gelu haer
van goude ene so diere crone
dat niet en wart gesien so scone
in mochte niet te hoefde comen
dat ic u soude algader nomen
die stene diere in waren geset
maer ic wille dat gi wet
datter robine mirauden jagoncen
binnen stoeden wel iii uncen
maer voren in die crone so stoet
een carbonkel diere ende goet
hi was so clere gelovets mi
dat hi alst quam den avonde bi
so verlichte ende wart so claer
dat bi sinen lichte van daer
een man wel ene mile gesage
gelijc dat ware inden dage
bi desen stene die in hare crone
rijcheide droech sceen si scone
dat hare anscijn al verclaerde
die gene die waren in die boemgaerde
rijcheide si helt bider hant
den scoensten jongelinc diemen vant
hi was hare amijs getrouwe
ende weder mindene sere die vrouwe
waerheit so es hi geheten
hets een jongelinc die geseten
gerne es in salen groet
van goede en heeft hi engenen noet
hi houd ridinge ende scone maisniede
ende mint oec alle goede liede
hine ontsiet rovere no dief
maer edelheit so heeft hi lief
hi heeft sine herte geset in dien
dat hi wel groten cost mach sien
ende groet goet oec verteren
dats algader sijn begeren
naest dien jongelinc was gegaen
ene vrouwe wel gedaen
die meltheit hiet si hadde wale
geleert te gevene tallen male
ende oec goet te verterne anders
si was nichte alexanders
die meldelec gaf tallen tiden
dese vrouwe was so blide
niewerinc ane entwent niet
dan si mochte seggen siet
giricheit die grote keitive
en was binnen haren live
so gereet te nemene enege sake
alse meltheit was wel te gemake
den lieden te gevene hare gevoech
ende god verlenets hare genoech
meltheiden so minden hier omme
beide die vroede ende die domme
ende arme ende rike altemale
mochtense van herten herde wale
ende stoeden altoes te haren gebode
dat was om hare gichten bi gode
die si gerne ende meldelec gaf
alle veeden cochte sire mede af
daer omme es also help mi god
die rike man doer ende harde sod
die nodich es ende nine wilt geven
want hine mach in al sijn leven
bejagen prijs no goet no ere
want alle die lieden haeten sere
ende heten nodech ende quaet
dat elken groten here mestaet
hets wonder hoe behouden mach
vrec here sijn lantscap enichgen dach
mare die vriende wilt bejagen
sijt van vreemden sijt van magen
hine sal dat sine te sere niet minnen
want niemene sone mach gewinnen
so groten lof so groten prijs
alse met gichten in alre wijs
meltheit so slacht sekerlike
den togesteen die wel heimelike
trect na heme dat yser swaer
also trect die herten naer
die man die meldelike can geven
ende doese met hem in trouwen leven
meltheit die scone vrouwe
hadde cleder versch ende nuwe
van enen purpure alexandrijn
dat niet beter en mochte sijn
scone wasse gelovets mi
vore hare herte so hadde si
engene broke want sise gesent
ere vrouwen hadde in een prosent
dat en mestoet twint der vrouwen
want men te bat hare kele mochte scouwen
ende haer lijf dat scoenre sceen
ende witter dan yvorijn been
meltheit die scone entie vroede
leidde in hare hant met bliden moede
een riddere uutvercoren
die van geslachten was geboren
van bartaengen arturs tsconincs
si was blide des jongelincs
hi voerde tekene ende baniere
van wel te doene in alle maniere
men telde verre van sinen done
hi was vrome stout ende cone
ende was nuwelinge comen
van enen tornoye daer hi genomen
hadde ende gegeven menegen slach
doer sine amie die hi daer sach
ende menegen riddre daer afgeslegen
die hi met fortsen vorde sire wegen
na meltheide so ginc daer
vriheide dat wet vor waer
ene vrouwe scone ende goet
die niet en hadde dat hare mestoet
wit alse die snee was al hare lijf
sachte ende moru een twint niet stijf
haer ogen graeu ende roet haer mont
hare haer scone lanc ende blont
si was sachte ende godertiere
ende volmaect in hare maniere
vrihede was gecleet
met enen kedele die haer wel steet
dien si al nuwe hadde anegedaen
hine was linijn noch bokeraen
maer sidijn wit altemale
gelesen utermaten wale
ic segge sekerleke wel dat
dat den joncfrouwen staen vele bat
witte kedele wel geploit
dan enich ander cleet dede noit
die witte kydele tooghde wel
dat soe ne was suer no fel
die scone vrouwe diene droech an
so leidde enen jongen man
die scone was hovesch ende blide
die vriendelic ginc neven harre side
niet ne wetic sine name
maer te minne was hi bequame
hi was sone eens groets heren
na dat ons die boke leren
hierna ginc hoveseide die vrouwe
die scone was sem mine trouwe
si en was hoverdich no sod
si was die gone dat lone haer god
die mi ane den danse riep
daer ic haestelike toeliep
sine was niet nodech haerre worde
ende al datmen van hare horde
dat was beide scone antworde ende tale
want sise te poente conste wale
van hare en wart te gere stede
man gestuert no geert oec mede
si was van herden hogen connen
hare anscijn verlichte als die sonne
si was van allen leden scone
si mochte met eren spannen crone
in vrankerike ocht in ingelant
een riddere hadse bider hant
die scone was ende wel conste spreken
sine worde helen ende breken
gerne dedi den lieden ere
dies minnen siene van herten sere
ledecheit die scone maget
daer ic u vore af hebbe gesaget
hare gedane ende hare scoenhede
si was die mi twiket ontdede
daer ic met quam in dat vergier
ginc naest hovescheiden hier
van hare en seggic nu meer niet
god loens hare dat si mi inliet
nadien dat ic can best verstaen
quam na ledicheiden gegaen
een scone kint dat joncheit hiet
die int herte droech cleine verdriet
het hadde nauwe xii jaer
ende was van sinne drove no swaer
no van gepense no van rouwen
het hadde een liefleecs wifs anescouwen
ten spele stoet hare herte ende sin
want het es der joget begin
want jonge lieden en geren el
dan feeste bliscap ende spel
in hare hant so hilt si
haren vrient die hare ginc bi
dien si custe telken male
alsi woude sonder tale
dat dochte hem beiden wale behagen
si custen dickent daer toesagen
alle die ten danse gingen
diet in arge nine bevingen
hoe dickent dat si ondercusten
bi gode het mochte elken lusten
te siene also suete spel
die jonchere hi was oec wel
vander oude dat sceen sijn
joncheide sijn suete minnekin
sie ondercusten hem menege stont
elc dede den andren ane sinen mont
alse ocht ii tortelduven waren
god laetse alle qualike varen
die selke ii in enegen lande
doet vernoy ocht enichge scande
alse ic dien dans hadde wel besien
lange stont sciet hi mettien
doe ginc elc na sinen gerieve
sitten bi sinen sueten lieve
onder die bome in die scade
die daer was van menegen blade
ende ondercusten hem onderlinge
vriendeleke ende sonder gedinge
hoe goet een leven ende een vri
ende hoe volmaect een leidden si
die selc een leven leiden mochte
ende die dan een ander sochte
hi dochte mi wesen herde sot
ine wane niet dat onse here god
diere feeste heeft gelike
daer boven in sijn hemelrike
een groet wille quam mi doe ane
dat vergier al dore te gane
te siene die bome die notemosscaten
drogen ende prume garnaten
ine mochtse al niet visieren
die daer stonden menechgertiere
ic sciet van daer ende ginc allene
in dat vergier daer groet ende clene
harde wale die vogle songen
suete ende scone na haerre tongen
doe riep te hem die god van minnen
suete anesien ende dede kinnen
met enen tekine dat hi woude
dat hi hem spiene die boge van goude
ende hine hem gave sonder sparen
metten stralen die scone waren
suete anesien hine lette niet
hine dede dat hem sijn meester hiet
ende gaf hem in die hant den boge
ende die strale van snelre vloge
alse hi den boge hadde in die hant
van verren volgede hi mi te hant
nu hoede mi god van doederwonde
ic ginc wech tien selven stonden
int vergier bede hier ende daer
ende hi volgede mi emmer naer
maer niewerinc en dorstic staen
ine haddde tirst vergier doregaen
ende al besien dat ic daer vant
dat vergier was al viercant
even lanc ende even breet
daer menich scone boem insteet
hens boem in die werelt negeen
die vrocht draget daer en wasser een
ocht twee ocht iii van diere maniren
en waren bome quadertieren
daer stoeden crude van allen lande
die specie drogen menichgerande
in dien vergiere mochtemen oec vinden
herten reen deinen ende hinden
die daer liepen menichgertiere
ende andre beesten van diere maniren
die daer hadde here deduut
die daer woenden in dat cruut
menichge fontaine so stont daer
die scone waren ende claer
die ic en mochte genomen al
want ic niet en weet tgetal
van dien fontainen die daer deduut
met condute dede springen uut
ende liepen dore die grone crude
also alse behagede dedude
so gaven die fontainen claer
verscheit dien bomen hier ende daer
ende dien cruden die daer bloiden
ende in hare virtude vergroiden
wat holp dat ic u langer seide
ende meer prisede die scoenheide
van dien vergiere ic wille swigen
want ine conste dien sin gecrigen
dat ic die scoenheit mochte geseggen
dies willic die tale nederleggen
ic ginc alomme tien selven tiden
besien tvergier in elke side
alse ict besien hadde altemale
die god van minnen trac n sine strale
diepe in den boge ende verre gnoech
die mi volgede na sijn gevoech
wachtende heimelic te voet
gelijc dat die jagere doet
die de beeste jaget tote dien
dat hi sinen poent mach sien
die beeste te scietene ende te vane
aldus volgede hi mi emmer ane
tachterste so quam ic gegaen
in ene stat was wel gedaen
op ene fontaine nemen goem
daer boven stont een pijnboem
sint dat god wart geboren
sone was noit gesien te voren
wetic wale engene fontaine
also scoene noch alsoe reine
sie was diepe ende claer
ende stont in enen marbre daer
geset bi meesterien groet
nie en sach man dies genoet
so wel gemaect in enen stene
daer stonden inne lettren clene
wel gehouwen die spraken dus
hier starf die scone narcius
van minnen op dese selve stede
nu mogedi horen wat dat dede
narcius was een jonchere
die de minne dwanc so sere
ende so verleitde dat hi bedarf
op dese fontaine ende hier op starf
want equo ene hoge vrouwe
haddene so lange gemint op trouwe
dat si was bracht in selker noet
dat si heme hare minne ontboet
hi was so fier om sine scoenhede
dat hi hare altemale ontseide
doe hare ontseggen horde die vrouwe
doe makede si so groten rouwe
ende naemt in so groet despijt
dat sire omme starf eer tijt
mar die wile dat si hadde binnen
den adem bat si den god van minnen
met al haerre herte mendelike
dat narcius van erterike
nine moeste sceden sonder last
van minnen dide herte so vast
hadde ende so hart oec mede
dat hise moeste leggen teneger stede
daermen sine minne al ontseide
dat hi moeste proeven die sericheide
die gerechte minnaren dragen
alsmen nine ontfaet hare clagen
om dat redelec was dese bede
so was recht datse god dede
want daerna in corten dagen
was narcius gevaren jagen
in enen woude ende quam gereden
op ene fontaine ende beette beneden
want van dorste haddi smacht
also alsi vander jacht
verwarmt was ende moede een deel
doe ginc hi dore een scone proieel
ten borne wart die daer stont scone
daer quam sine mesdaet te lone
hi ginc liggen op die fontaine
die hi sach scone claer ende reine
ende soude een luttel drinken daer
doe sach hi in dat water claer
sijn anscijn alse openbare
alse ocht in enen spegel ware
hi sach sine ogen ende sijn anscijn
dat niet scoenre en mochte sijn
ende sine gedane die lieflec was
ende stappans so dochte hem na das
dat hi sach ene creature
die hadde also scone figure
dat wonderlec te seggene ware
doe leide hi vaste sine herte an hare
dat hem dochte hi soude ontsinnen
aldus wrac hem die god van minnen
over die gene die groet dangier
maken ende hem sijn te fier
narcius die tovermodich was
menichger vrouwen alse ict las
hadde nu in sinen sinne
ene harde wonderlike minne
dat hi minde sijn selfs scade
sonder verdrach ende sonder genaden
dus lach hi lange ende museerde
int water dattem tebarenteerde
naer sine scadewe die haer vertoende
daer sine mede sere hoende
want hi waende dat hadde gesin
van ere vrouwen dat anscijn
daer hi ane dede menichge bede
maer hi en vant en gene geneden
noch oec troest van sire minnen
doe moesti cortelike ontsinnen
ende sterven van groter rouwen
dus wart gewroken equo die vrouwe
over narciuse den jonchere
die hare dede die onnere
dat hi hare minne ontseide
daer hi an dede dorpereide
gi vrouwen ende gi jonge manne
dit exempel gaet u anne
dat ic u vertelt hebbe hier
en sijt u vrienden niet te fier
die dore u dogen ende pinen
laet hem u genaden scinen
dat up u die god van minnen
niet en wreke in genen sinnen
doe ic die lettren hadde gelesen
ende ic wiste al narcius wesen
togic achterwart mettien
ende en dorste daer binnen sien
so groet gepens quam mi doe an
van narciuse den sconen man
doe pensedic weder haestelike
dat mijn gepens ware sottelike
ic mochte coenlike sien die stede
twater ende den gront daer mede
ic was sot dat ic iet verde
harde onlange ic doe merde
ic en nicte doe neder daer
ende besach den borne claer
ende gravele die inden gronde
sere speelden in allen stonden
wat soude icker u vele af maken
ic segge u wel in waren saken
men vonde in die werelt niet
diere gelike van fontainen iet
si was versch niwe ende goet
ende liep altoes met groter vloet
ende met beken die scone waren
daer in beiden siden tuwaren
stoeden die scone crudekine
versch groene ende fine
die winter ende somer stoeden daer
groene op die fontaine claer
beneden in diere fontainen gront
dat willic u wel maken cont
stoeden twee stene van cristale
gevoget te gadere harde wale
ende waren harde wonderlijc
u sal dinken ongelovelijc
dat icker u af seggen sal
nochtanne so ist waerheit al
so waneer dat die sonne es so hoge
geclommen dat si scinen moge
in die fontaine scone ende claer
so werpen die stene alle daer
die so scone sijn ende so diere
van varuwen menichge maniere
groene gelu blaeu ende roet
dit mach u dinken wonder groet
ende vertoenden altemale
wat int vergier was op ende tale
bome vrocht crude ende blomen
ende wilt u bi geliken genomen
gelijc die spegel toent gereet
algader dat hem jegen steet
die gedaente altemale
also toenden die cristalen
al dat was in dien vergiere
dat was ene wonderlike maniere
want in welker siden een stoet
sach hi van dien vergiere goet
die ene side al claerlike
ende bander side die gelike
daer en was so cleine dinc
van al dat die vergier bevinc
en stoet in die stene alse clare
alse ocht daer in betogen ware
die sorgelike spegel hiet dese
daer narcius alse ict lese
besach sine figure binnen
die hi soe begonste minnen
dat hijt bestarf wel cortelike
so wie hem in desen spegel rike
besiet daer en es en gene hulpe jegen
no dranc no salve die meesters plegen
sie en sienre selke dinc binnen
datse doet bi crachte minnen
menich hoge comter bi
in die minne gelovets mi
want die vroede die wel geraecte
ende daer scoenheit niet in laecte
noch wijsheide noch vromicheide
heft si gevaen ter meneger stede
ende danne so bringense hen inne
nuwe herten ende nuwe sinne
daer en es toe hulpe no raet
ander dan ter minnen gaet
want cupido venus sone
hadde in die fontaine scone
gesait dat suete saet van minnen
dat geen dorpre en mach gewinnen
ende sine strecke daer geleget
ende sine angiene daer hi met pleget
joncfrouwen ende joncheren te vane
want hi sin herte elre ane
niet en leget dan om hem
minne te bringene inden sin
om tsaet dat hadde cupido
in die fontaine gesait also
die daer stoet in dien plaine
met rechte hiet si diere minne fontaine
daermen af leset ter meneger stat
maer noit sone hordi bat
bescreven die waerheit dan nu hier
van mi die sach al dat vergier
doen ic daer dus pensende lach
op die fontaine daer ic sach
die cristale die sonderlinge
mi toenden dusentichstereande dingen
wardic so blide in minen moet
dat mi daer twesen dochte so goet
dat ic daer gerne waren bleven bi
ende in dien spegel besage mi
maer lase mi hadde saen gebracht
die spegel dat ic sine cracht
kinnen moeste ende werden geware
want ic suchte ende wart in vare
ende viel in strecken te minen scaden
die menichgen man hebben verladen
in dien spegel vor alle dinge
so sagic staen sonderlinge
in ene side dat vergier
een utermaten scone rosier
beloken vaste met ere hagen
so wel begonste mi dat behagen
dat ic en liete om gene have
diemen mi daer omme gave
ine soude dien rosier sien gaen
ende die rosen die daer instaen
want dat anesien hadde mi gevaen
alst menegen andren heeft gedaen
doe gingic tien rosiere wart
dat mijn herte sere begart
alse saen alse icker was comen bi
so quam daer ute tote mi
so sueten smakeleken gore
dat mi vloech die herte al dore
tebarentert wart ic mettien
ende pensede hoet mi mochte gescien
dat ic der rosen ene gecrege
die ic roke alle wege
maer ine dorste niet wel bestaen
die rosen te plockene no narre gaen
dore dedute den groten here
dien ic vruchte te bolgene sere
daer waren rosen een groet deel
die daer stoeden int praieel
ende cnoppe beide cleine ende groet
die scone waren wit ende roet
ende selke ontaen ende selke toe
ende selke begonste ontplukene doe
die en sin te hatene niet
maer diemen al ontploken siet
tegaen in enen dage te male
mare die cnoppen duren wale
beide twee dage ochte drie
daer omme so behaget mi die
so wel dat wonder te seggene ware
ic weet dat wel al openbare
dat noit gesien wart in rosier
so scone cnoppe alse stoeden hier
die enen der knoppe goet
hebben mochte an enen hoet
hi mochtene wel te rechte minnen
so suete roeke hadden si binnen
onder alle die cnoppe daer
so sagic enen dat was waer
die mi dochte die scoenste wesen
engeen der andre en geleec desen
want sine scoenheit was groet
ende daertoe so fijn roet
dat ict vertellen qualec mach
sijt seker dat ic hem hebben sach
scone bladre wel iiii paer
die hem hadde nature aldaer
gegeven ende niemen el
die alle stoeden te poente wel
dier hi gnoech hadde ende vele
recht alse een bies stoet hem die stele
daer hi so mogenlike boven stoet
dat hi al mijn herte dorewoet
mettien oversueten gore
dien hi spraide tvergier al dore
ende oec dat plain harentare
maer tirst dat ic wart geware
den sueten roke vanden cnoppe
so vielre so sere mijn herte oppe
dat ickene gerne hadde gecregen
haddic gemogen in enichen wegen
dore die hage steken mine hant
dien ic vaste verdornet vant
met carden met distelen ende met bremen
die sere cretten ende scremen
ende doen menich groet verdriet
den genen diere an comet iet
die god van minnen die alden dach
mi hadde gevolget alse hi mi sach
besien die cnoppe ende stille staen
die mi so sere hadden gevaen
een strael sette hi inne doe
ende trac te sinen oren toe
den starken boge ende scoet
dat sware strale dat mi vloet
int herte binnen doe quam mi coude
overgaende menichfoude
dat ic dicke hadde van coude pine
dore enen pels van ermine
alse ic aldus gescoten was
viel ic neder in dat gras
in onmacht van vresen groet
hi dede sonde die mi scoet
opdat hi doen mochte enege sonde
aldus so lagic lange stonde
alse ic verquam van diere onmacht
ende ic een lettel hatte mine cracht
clagedic sere mijn mesfal
want ic waende verbloet sijn al
maer tstrael dat mi binnen stac
een dropel bloets noit uut en trac
maer liet mi al droge die wonde
maer ic die dogede dat ongesonde
nam met beiden handen tstrale
ende toechger mede op entale
ende wanet wale al uuttien
maer en conste mi niet gescien
het stac mi int herte so vaste
doch togic met selken laste
dat ic ute die vlieke toech
maer tstrael dat in herte vloech
en constic uut niet gewinnen
henne bleef mi int herte binnen
maer noit en gincker buten bloet
swaer ende drove was mi die moet
so overgroet so was die wonde
mi dochte dat ic niet en conde
meester vinden verre ochte naer
die mi genase mine wonden swaer
noch met crude no met salven
dat mi helpen mochte te halven
en ware die cnop die es so scone
die mi dat gave te lone
sone ware mijn geluc niet smal
want die cnop genase mi al
anderwarf so toech die minne
haren boge ende leide inne
simpelheiden dat ander strale
dat scone ende vergout was wale
ende dat joncheren ende joncfrouwen
dickent heeft minnen doen met trouwen
die god die was mi te bi
scoet sonder mercken daer na mi
so dat mi dore die ogen tstrale
nederscoet int herte te dale
dat nemmermeer en coemt daer uut
duchtic bi engere virtut
die mi toe mochte comen nemmermeer
ic trac thout uut alse ic dede eer
maer dat strale dat bleef daer inne
dat en mochte uut met genen sinne
maer nu weet dat wel vor waer
haddic te voren therte swaer
ende ten knoppe willich sere
nu haddics den wille mere
so mi tevel meer wart swaer
so mi meer droech therte daer
ende dien wille tien rosiere
die bat roec danne specie diere
aldus moestic daerwart tien
want therte riet mi so te dien
dat ict moeste bi fortsen doen
maer die scottere die mi geroen
niet ne liet no met gewake
hi stoet sere na die sake
daer hi mi mochte mede pinen
die derde strale vanden sinen
setti inden starken boge
dat was van harder snelre vloge
hovesscheit was geheten dat
dat scoet hi mi al daer ter stat
in midden therte rechte dure
die wonde si was groet ter cure
so dat ic viel in onmacht neder
lanc waest eer ic bequam weder
ende weder minen sin gewan
doch nam ic tstrael ende began
te treckene alsic tander dede
maer thout volgede mi niet mede
dus satic daer wel lange stont
alse een die sere was gewont
van sorgen was mijn gepens wel swaer
maer emmer toech mi therte daer
dat ic soude ten cnoppe waert gaen
dat hadde die scottre al gedaen
die mi coene maecte indien
men seit dat niet en soude ontsien
die worme twater ende daerbi
al haddic gesien al omme mi
vliegen gescutte alse gars ende griet
ine hadde daer omme gelaten niet
inne ware tote den cnoppe gegaen
minne dient al es onderdaen
gaf mi therte ende coenhede
ende geboet mi daertoe mede
doe rechtic mi op mine been
cranc ende idel recht alse een
die gequetst es harde sere
ende in liet no min no mere
dore den scottre die mijns gert
ic en ginc ten cnoppe wart
mare die hage diere stoet bi
was so dicke vermaect vore mi
dat ic en conste den cnoppe genaken
doe moestic buten der hage waken
die omtrent die rosen ginc
dat was mire herten een sware dinc
doch gaft mi raste dat ic was
so na den cnoppe geloeft mi das
want hi stoet mi rechte vore
so dat ic hadde van hem die gore
dat mi behagede also wale
dat ic verblijdde altemale
ende sere gesachte mi daer mede
mine sware dorewonde lede
so wale wasic te gemake
dat ic en gerde engene sake
maer dan te wesene daer
ende te blivene al mine jaer
recht doe ic hadde gewesen
een stucke in bliscap quam met desen
die god van minnen die mi en liet
wesen sonder meer verdriet
ende scoet mi rechte midden therte
ene nuwe wonde die mi gaf smerte
geselscap so hiet dat gescutte
en geen der andre en was so nutte
om te hebbene saen genaden
want geselscap si maect stade
ende stade doet stelen den dief
ende stade doet ontfarmen dlief
dese wonde swaer ende nouwe
gaf mire herten groten rouwe
ende doegen dat mi was te swaer
want ic viel in onmachte daer
meer danne driewerf tenden een
van vernoie alse mi wel sceen
want menich suchten groet ende diep
dicwile ute mire herten liep
dat mi dede groet torment
in hadde hope niet een twint
te genesene emmeer
ic hadde die doet genomen eer
eer ic te live ware bleven
want ic weedt vore mi gescreven
dat mi die minne openbare
sal doen wesen martelare
die god van minnen sette doe inne
die vifte strale ende scoet met sinne
si was geheten goet gelaet
si doet minnen sonder baraet
ende den minnaren sin gestade
al es hi in groet ongenaden
dit strael es van scarper snede
ende daertoe dat pijnlicste mede
mare die hovessche god van minnen
dede hem ene suetheit gewinnen
dies te sachter wesen soude
tpoent dat voren was van goude
bestreec hi overal wel sciere
met ere salve die was diere
ende precieus ende harde goet
dies si te sachter wonden doet
die hi selve maken dede
den minnaren te genesene mede
met derre stralen scoet hi mi
niet van verren maer van bi
doet so waer ic daer bleven
mi en hadde die god gegeven
van sinen ongemente daer
dat mi sachte mine wonde swaer
thout dat togic uut met sinne
mare dat strael bleefer inne
gelijc dattie andre daden
daer ic te sere met was verladen
dese strael hadde den sede
dat si gaf tsuete ende tsure mede
di was in dwonden swaer van crachten
maer int salven was si sochte
si maecte in dene side wonden groet
die si in dandre side toesloet
te mi waert quam hier binnen
sere verstormt die god van minnen
ende riep vassael gi sijt gegaen
in minen strec gevet u gevaen
gine mocht u niet verweren hier
nu gevet u up sonder dangier
want hi es sot ende uten kere
die hem set jegen sinen here
dien hi altoes wiken moet
gevet u gevaen het es u goet
want jegen mi en helpen swerde
noch overmoet noch oec hoverde
doe seidic here ic ben gevaen
ende wille u gerne sijn onderdaen
ende gereet tuwen gebode
ende nemmermeer sone moet bagen gode
dat ic soke hulpe ocht troest
om te werdene van u verloest
bi gode en ware redene no recht
gi moet mi alse uwen knecht
waer gi wilt leiden gevaen
of wilt gi gi moeget mi verslaen
want ane u staet al mine gesonde
ende gi hebt mi die doetwonde
selve met uwer hant gegeven
ic wille u dienen al mijn leven
so vele doechgeliker wort
hebbic here van u gehort
ende dicke ter meneger stat gewagen
van dien die u noit ne sagen
dies gevic u here nu ter stede
herte ende sen ende lijf mede
want ic noch hope den tijt te siene
dat mi van u staet goet te sciene
goet ende ere ende alle genade
hier met so blivic vroech ende spade
uwe eigen man dunct u goet
doe woudic cussen sinen voet
maer hi gegreep mi bider hant
ende dede mi opstaen te hant
ende seide ic prise ende minne di
dattu heves geantwort dus mi
want noit en ginc uut dorpers monde
so hovessche antworde engere stonde
ende daer ane seldi winnen mede
ic wille gi hier te hans ter stede
mi nu al hier manscepe doet
ine wille niet dat gi minen voet
cusset mare ane minen mont
die noit velain engere stont
noch oec dorpe en gereen
want ine late mi dorpre engeen
comen so na den monde mijn
maer hi moet hovesch ende edel sijn
dien ic te manne sal ontfaen
want sonder twifel ende waen
mi te dienne dat es wel swaer
maer daer coemt ave dats waer
ere geluc ende groet goet
gi selt noch in uwen moet
utermaten blide wesen
dat gi hebt ane u gelesen
so goeden meester ende so bequame
ende oec van so groter name
want die baniere vort die minne
daer alle hovescheit es inne
want si es van selker manieren
dat si es hovesch ende goedertiere
ende daer met enen suete pine
want wire heme in pint te sine
ende hare te dienne getrouwelike
in heme sone mach lichtelike
bliven enich dorpers sede
noch dinc die es te lachterne mede
doe waerdic aldaer sijn man
daer ic bliscap af gewan
dies ickene custe an sinen mont
doe hiechs hi mi al daer ter stont
van sire manscap borge of pant
vrient seit hi ic hebbe int lant
ontfaen te manne ende te gesellen
menichgen valschen ende fellen
die mi hebben vernoi gedaen
maer mochticse weder noch gevaen
ende vercrigen bi enege maniere
ic sout hem doen ontgelden diere
omdat u mine herte heft lief
en willic niet dat gi alse dief
mi ontfliet noch oec wert loes
ic wille u binden dat gi altoes
met mi selt bliven al u leven
ende u manscap nine begeven
gi daedt sonde begavedi mi
so vele trouwen houdic in di
doe seidic here gi hebt onrecht
dat gi borge eichst uwen knecht
en weetti doch die waerheit wale
dat gi van mi hebt altemale
mine herte geel tuwen gebode
al wildic enichsens bi gode
van u keren en holpe niet
no dore rouwe noch dore verdriet
hets al uwe dats wel inscijn
ine hebbe twent an therte mijn
wat mi steet ist goet of quaet
altoes te doene al uwen raet
ende uwen wille so wat dat si
alselke sekeringe hebben diere bi
ic geve wel mi selven sculdich
dat ic u moet bliven huldich
coemt mi te pinen ocht te baten
ic moet mine herte u eigin laten
maect enen sluttel daer gijt mede
sluut ende legget tiere selver stede
daer gi den borge leggen sout
dien gi van mi hebben wout
doe sprac die god met sueten sinne
hier houdic mi gepait wel inne
ic hadde onrecht eichste ic u mere
want hi es gnoech vanden live here
die therte heft te sinen gebode
ine eysch u nemmeer bi gode
doe toech ute sinen almeniere
die god enen slutel diere
van finen goude al was hi clene
beset met wel menegen stene
ende seide ic sal sluten hiermede
al u herte vaste hier ter stede
met desen slutele van goude fijn
slutic al die scoenhede mijn
hi es vrouwe van minen goede
doe stac hine met sachten moede
diepe in mine rechte side
ende besloet daer tien tiden
altemale wel vaste mijn herte
die slutel hi dede mi een deel smerte
doe mi die smerte was vergaen
seidic here gi hebt gedaen
met mire herte dat gi wout
nu biddic u vriendelike dat gi hout
den dienst van mi doch dankelike
ic segge dit niet sekerlike
omdat ic gelovich si
here mare ic sect daer bi
dat hem die cnape om niet sere
pijnt die dient sinen here
dien sijn dienst es ongename
ende dats den cnapen oec onbequame
die god seide sint dat gi
u up hebt gegeven mi
so willic uwen dienst te danke ontfaen
ende selt van mi bliscap anevaen
diendi mi met trouwen wale
maer weet wel dat ten irsten male
vroude nine coemt stappans ter uren
men moet in pinen een sticke tijts duren
ende dogen swaerheit ende quetsinge
alse gi nu selt handelinge
es dat gi u hout ane minen raet
ic sal u setten in hogen staet
omdat u nine benemt quaetheide
ocht lange haken ende beide
maer bi gevalle en salt niet saen
comen dat gi salt loen ontfaen
maer doeget ende dient emmer ane
u staets groten loen tonfane
want ic weet noch selc poisoen
het sal u al genesen doen
diendi mi na minen begeren
gelijc dat doen gerechte minnaren
die mine gebode gerne houden
houddise het wert u wel vergouden
doe seidic here genaden dor god
doet mi verstaen al u gebod
eer gi van mi hene keert
want bleve ics van u ongeleert
ic mochte wel met enegen kere
onwetens ute comen here
dat mi soude te sere deren
want mijn wille ende mijn begeren
es u te dienne sonder begeven
dien dach here dien ic sal leven
die god seide gi segt wale
nu hort ende verstaet mine tale
ende pijnt uwer herten hier te sine
want die meester verliest sine pine
dat hi leert den jongen man
daer hi sine herte nine leit an
noch een wort niet ontfaet
so wat hi leest ende nine verstaet
die god van minnen hi vertelle
mi altemale ende verspelle
sijn gebod van inde torde al
gelijc dat ict u seggen sal
in dit boec diet horen wille
hi hore ende swige al stille
hi mach horen dat goet si
ende genoech leren gelovets mi
want die materie es nuwe ende goet
ende die daertoe leget sinen moet
dat hi vanden dromen hort dinden
hi mager die naturen in vinden
ende oec alden art van minnen
dien ic u hier sal na mijn kinnen
ontbinden al in dietsche worden
want alle die saken die horden
ten drome waren al ware dinge
ende oec grote betekeninge
die god van minnen sprac ende seide
ic verbiede u dorperheide
ende die verwerpet altemale
opdat gi mi wilt dienen wale
want ic verbanne in allen sinnen
alle die dorperheiden minnen
die dorper hi doet dorpernie
sinen dienst en gerdic nie
want hi es fel ende sonder genaden
ende altoes in quaden raden
te niemene sone draget hi minne
so quaderande es hi van sinne
hoet u dat gi nine vertrect
dinc die wesen wille bedect
ende al dat te heelne staet
hens gene meesterie te seggene quaet
besiet ane keyen den drossate
die fel was ende harde ongemate
bi sinen scerne dies hi plach
lachterdenne so wie dattene sach
ende was geheten quaet vilain
alse vele alst her walewain
prijs hadde om sine hovesheide
alse vele quaets men seide
van keyen om sine dorperheit
die hem altoes was gereit
met sire tongen maecte hi gescal
vor dandre riddren overal
sijt hovesch mede dat radic wale
ende hebt altoes gereet u tale
beide ten riken ende ten gematen
ende alse gi gaet achter straten
so hebt van seden wien gi ontmoedt
dat gine emmer irstwaerf groedt
geviele oec dat u een man
tirsten groette ende sprake an
wart een oude wart een jonge
en hilt niet danne stom u tonge
gine gruettene weder haestelinge
ende ontpluct oec sonderlinge
uwen mont engene wile
om te seggene loddre gile
noch loddre worde die sere mestaen
dien laet uten monde niet gaen
want hovesch sone hilt ickene nie
die gerne noemde dorpernie
eert altoes vrouwen ende joncfrouwen
ende pijnt te dienne hem met trouwen
ende hordi van hem seggen tale
iemene die nine steet wale
segt hem dat hi swige alstille
doet gerne al vrouwen wille
ende emmer seldi doen den raet
dat gode niemare van u gaet
hoet u mede van hovarden
want si es moeder der onwarden
hovarde es sotheit ende sonde
hovarde en can in gere stonde
genedren hare hovardichede
te dienne ofte biddene mede
want hovarde es altoes tsegen
dies gerechte minnaren plegen
maer diegene die hem wilt pinen
te minne hi sal hem metten sinen
cuscelike houden na sire werde
cuscheit en es gene hovarde
hets menich cusch in sine maniere
hovarde es hem harde diere
hout u wale ende cuschelike
van cledren na dat gi sijt rike
want scone cledren temen sere
ende trecken vorwaert haren here
eist dat gi hebt nuwe laken
so seldi doen uwe cledre maken
den genen diese wel can sniden
ende voren ploien ende besiden
ende die mouwen cnoppen wale
dit siert den mensce altemale
scone gescoite ende goet
radic dat gi dickent anedoet
het staet al nuwes wel anegedaen
ende hoet u dat si niet en staen
wijt alsi den dorpre doen
hare hoge wide gecnoppede scoen
draget fraie gordele ende alminiere
maer dat si niet en sijn te diere
hout u emmer na u goet
ende hoedt u dat gi onder voet
niet en valt maer altoes blijft
so dat gi tuwe niet over en drijft
maer hout u altoes cuschelike
na dien dat gi weet rike
ende dat gedragen mach u goet
van blomen so draget enen hoet
want hi en es van coste niet groet
ochte te meye van rosen roet
dien mach elc vercrigen sciere
want hine es van coste niet diere
wasschet uwe hande ende scuert u tande
an u en laet vuelheit gereande
cort u nagle wel met sinne
ende en letter gene swartheit inne
knopt u mouwen ende kimt u haer
gi sels te sienre scinen dats waer
ic rade u ende gebiede u dat
dat gi u pijnt in elke stat
te sine in hogen ende in bliden
want minne en wilt in genen tiden
dat enichge droefheit bi hare si
want tevel es hovesch geloves mi
dat gerne es blide ende speelt mede
nochtanne gevalt ter meneger stede
dat den minnare wert bekent
na bliscap harde groet torment
bi wilen joie bi wilen rouwe
opdat sijn herte es getrouwe
so moet hi menich wonder smaken
die minnen dient met allen sake
warachtich sere es die minne
sone staet niet stille in den sinne
si doet wenen den minnare
alse nu so doet sine singens garen
condi maken enich spel
datten lieden behaget wel
alsment u bidt so doet sciere
ende en makes u niet te diere
siter af milde in alre wijs
so salt sere hogen uwen prijs
ende siedi dapper ende oec snel
ende licht op dors ende ridet wel
so seldi riden op entale
die orse al springende dat sit wale
want die orse wel doen springen
dats behagelheit van jongelingen
condi oec wel breken speren
dat seldi altoes begeren
ochte van wapenen dat bestaet
want u prijs daer verre mede gaet
hebdi die stemme goet ende claer
so seldi singen sonder vaer
die noten scone ende faitise
want het bringet in groten prise
oec steet wel elken jongen man
dat hi op snaerspel spelen can
ende oec op die timbre mede
ende reyen ende dansen alst heft stede
en sijt niet vrec dats mijn raet
want die minnen dat verstaet
moeten vele te mildere sijn
want die minne si es so fijn
dat si alle vrecheit haet
daer omme scuwetse ende laet
ende vliet want het es lachter
ende si set den minnare tachter
hen nes niet recht geloves mi
dat minnare also nodich si
als een dorper fel ende sot
die noit en wiste der minnen gebot
het es recht dat si geven
haer goet die in minnen leven
want si die om een sien allene
al haer herte geven alrene
hoe soudense dan hare goet gesparen
sine gavent mildelike tuwaren
nu willic u tellen cortelike
wat gi doen selt sekerlike
want die worde vernoyen min
alsmen cortelike seit dien sin
want vermoylec es lange tale
nu hort ende verstaet mi wale
so wie dat dienen wilt der minnen
hine mach hovarde niet hebben binnen
mar moet sijn hovesch ende goedertiere
ende soete ende sachte van maniere
ende mede milde dat seggic u
ende vore u sonden settic u nu
dat gi der minnen selt met trouwen
dienen u leven sonder berouwen
die u die herte maecte in rure
ende pensen om die suete ure
daer af coemt joie ende delijt
om dies ic wille dat gi sijt
met fijnre herten een minnere
sone willic dat gi haren entere
u herte legt maer tere stat
willic dat si vorwaer wet dat
an enen mensche sonderlinge
ic hate alle helecht wenninge
want icse en mach minnen niet
diemen hare herte deilen siet
ende hare minne in vele staden
ic wille dat gi sijt beraden
dat gise in ene stat bestaet
ende emmer siet dat gi versmaet
u herte te leenne teneger stede
want het es kaitivichede
gefse altemale sonder wanc
so mogedijs hebben groten danc
want doget die van geleenden dingen
coemt vergaet haestelingen
maer die dinc diemen gevet
hets recht datmer danc af hevet
want stucken diemen willechlike
geeft ontfaet een dankelike
maer gifte en es wart eens poitevins
diemen gevet behouden tsins
alsi gi dus hebt uwe herte geleget
ende gegeven alse ict geseget
u hebbe ende daer in wilt duren
so selen u die avonturen
der minnen comen openbaer
die dickent sijn hart ende swaer
want u sal vallen ter meneger tijt
alse gi metten lieden sijt
ende u gedinct van uwer minnen
die gi draget int herte binnen
seldi sceden daer van hen
ende gaen allene dat si uwen sin
niet ne merken no en verstaen
ende alse gi sijt van hem gegaen
alse nu so sal u suetheit
die minne tonen daer na arbeit
ende gi selt pensen dat ende ditte
nu sal u coude nu sal u hitte
comen ende nu pine groet
alse nu bleec ende alse nu roet
seldi wesen ende daerna beven
noit en sagedi in u leven
rede die u dochte wesen
so swaer dat hi gelike desen
no van coude no van hitten
bi uren seldi moeten sitten
stom alse een beelde van stene
dat levende sin en heeft negene
dat hant no voete can geruren
dus saldi sijn ter meneger uren
ende alse gi danne tuselven weder
coemt sal u uter herten neder
suchten comen diepe ende swaer
ende selt seggen dan daer naer
ay god nu ben ic harde quaet
dat ic niet en doe den raet
dat ic die scone sage van na
noch oec daer waert niet en ga
wat en sendic mire herten daer
mijn ogen ende medeginge naer
opdat mijn ogen niet en geleiden
mijn herte daer al sonder beiden
daert te wesene so begeert
ine prise ere not niet wert
wat dat moegen sien mijn ogen
si en souden niet gedogen
dat si hier lagen stille
mijn herte en ware daert wesen wille
ende en sagese al openbaer
daer mi soe sere langet naer
bi lode te rechte bem ic musart
ende blode ende sere vervart
dat ic so lange tijt mach sijn
sonder mijn lief mijn minnekijn
ende ict met ogen niet en sie
in hadt met ogen gesien nie
alsict nu soude anesien
dan maecti u op die vart mettien
ende waent sien dat gi begaert
maer het gaet u achterwart
gine selse sien no spreken mogen
dan moetti keren in wanhogen
drove pensende ende wel erre
u troest hi sal wesen verre
gi selt suchten met dieper herten
so dat u sal u leven smerten
dit sal u comen sonder gewere
dit kint elc gerecht minnere
dat dit es seker ende waer
dan en sal u herte daernaer
hem niet custen in sijn droven
maer selt anderwaerf gaen proven
ochte gise iet selt moegen sien
ende mach u dat geluc gescien
dat gise saget al daedt u pine
gi sout u verbliden daer te sine
ende oec soude u herte dat claget
joie hebben dat gi saget
hare scoenheit die u sal dunken groet
ende dat verstaet nu wel al bloet
dat bi siene u herte sal
ontfuncten ende ontsteken al
ende alse dicke alse u gescien
mach dat gise moeget anesien
dat u tfier ontsteken meer
dant noit dede te voren eer
so een meer siet sijn minnekin
so meer bernt die herte sijn
want die minne die wille doet
stect int herte der minnen gloet
want elc minnere heeft gereet
tfier der minnen dat es heet
alse een dan siet sine vriendinne
die es tfier van sinen sinne
ende diene altemale ontsteect
so hi meer jegen hare spreect
so hi seerre bernt dats waer
want die meest den viere es naer
hi bernt meest van tfiers gloede
dat orcontscapen ons die vroede
die wile gi sijt int anesien
sal u duncken mocht gescien
gine porret nemmer van daer voet
maer alse gi keert ent wesen moet
so sal u dinken alden dach
die vroude die uwe herte anesach
maer alse gi sijt en wech van hare
gesceden so saldi openbare
u selve scelden ende sere beclagen
dat gi hare en dorst gewagen
dat u so sere op therte lach
des seldi droven alden dach
dat gi noit so coene en wart
dat gi spreken dorst een wort
mare saet stom alse ene beeste
neven hare dit sal u tmeeste
sijn ende oec swaerste mede
want u sal duncken dat gi tier stede
met lachtere sijt van hare gesceden
ende met groter dorperheden
dat gi dus sijt van hare gegaen
dan sal u duncken sonder waen
dat gi van hare te verre sijt
maer mochte vallen noch die tijt
dat gi hare saluut mocht geven
het soude u helpen al u leven
noch sal u vallen int herte mede
dat gi gerne ginct tier stede
daer gi saget die scone doe
dan saldi pensen wie ende hoe
gi gegaen mocht inder straten
daer gi die scone in hebt gelaten
die gi met talen en dorst bestaen
te haren huus soudi gerne gaen
consti vinden ockisoen
dat gijt met redenen wel mocht doen
want hets recht daer gi mint sere
si al u wandelen ende u kere
mar jegen tfolc so helet wale
ende soect dan andre tale
die u aldaer comen doet
ende quame daer in uwen moet
die scone die gi alsoe mint
gine sout macht een twint
hebben te anegroetene hare
maere gi selt al openbare
u varuwe verwandelen menichfout
u herte sal warden heet ende cout
ende u sal begeven oec u tale
ende alse gise waent beginnen wale
seldijs qualec hebben die macht
gevielt oec dat gi hadt die cracht
dat gi te sprekene beginnen sout
al ware dat sake dat gi wout
met ernste seggen wel drie saken
gine sout die twee niet mogen geraken
so sere soudi sijn in vare
dat gi spraket jegen hare
en es so wel gesent man
noch die so wale spreken can
hine soude daer in sine tale
genoech vergeten dat wetic wale
en sijn die gene die loselec minnen
die el seggen dan si binnen
pensen ochte dinken mede
ende dat es ene grote valschede
dan alse gi tusscen uwe beden
dan hebt gesproken ende sijt gesceden
met hovesscer tale onderlinge
ende gi dan penst om enege dinge
die ure herten quetst ende weget
ende die gi hare sout hebben geseget
dan saldi dogen grote pine
daer u lange in staet te sine
ende selt tu selven seggen dan
wat vergaetti onsalich man
die wile dat ics hadde die stade
dese pine dese ongenaden
moeten hebben die minnaren
ende hen selven sere vertaren
altoes soe moet hem gebreken
tes icker wille die hant toesteken
maer navons alse gi slapen sijt
op u bedde ent u donct tijt
so gaet u over dan gereet
meer dan dusentichsterande leet
cleine delijt seldi vercrigen
ende oec onlange seldi swigen
sonder suchten ende beven
ende in groten lede leven
ende keren ende wenden tallen uren
ende qualec seldi mogen duren
gine selt liggen in groten stride
nu over den rugge nu over die side
gine selt geduren te gere stede
daer gi mocht hebben pais ende vrede
gelijc alse die den tantswere heeft
ende die in groten dogene leeft
danne so seldi daer gedinken
hare scone ogen die haer vlinken
ende hare wel gedane figure
diere engene creature
die nu leeft en mach geliken
dit sal u int herte striken
ende geven groet delijt
u sal oec dincken selke tijt
dat gi die scone die es volmaect
bi u hebt al moeder naect
in uwen arme in die gebare
alse ocht uwe getrouwet wijf ware
ochte uwe amie van allen saken
dan saldi borge in spaengen maken
ende grote joie van niewete driven
daer gi onlange in selt bliven
die joie sine sal u ontgaen
dan seldi wenen menichgen traen
ende dicke seggen deus god here
waest een droem dat mi dus sere
verblijdde ende maecte in vrouden
wilde hi mi altoes hier in houden
so waer ic vol van avonturen
maer dat mi onlange mochte geduren
dat was sekerlec mine doet
god here mochtic die joie groet
noch ene waerf met mine ogen sien
ende mi mochte vor mine doet gescien
ic wout op een covent vorwaer
dat ic stappans storve aldaer
en dade mi pine cleine no groet
dat ic in lieves arme bleve doet
sere torment mi die minne
ende dorepijnt al mine vif sinne
mar quame mi alselke salichge stonde
dat ic ane hare selke joie vonde
so ware mijn seer vergaen te spele
wacharme nu biddic te vele
ic en houde mi selven niet
over vroet dat mi gesciet
es dat ic selke overdaet
iesch ic hadde dullen raet
want die gene die iescht sotheit
hets wel recht datmen ontseit
ine weet niet wane mi quam
die herte daer ic dit uutnam
want menech scoonre ende wiser
menich hoger ende faitiser
soude hem met min genogen laten
dan ic dede met mire onmaten
mar mochtic hebben teneger stont
een cussen ane mijns lieves mont
so haddic een rike begeren
vor al mijn leet ende vor al mijn deren
mar dat es swaer te comene an
ic dede wel als een dom man
dat ic daer mijn herte leide
daer ic meer af onstichteide
en crige no goelec waer
nu seggic wale alse musart
want allene een vriendelic sien
dat mi van hare mochte gescien
ware mi beter op ene tijt
dan van ere andre al delijt
deus hoe gerne dat icse sage
en salt naken niet ten dage
dat ic van minen bedde mochte staen
ende ic die scone mochte sien gaen
dese nacht es utermaten lanc
mi dunct hine heft engenen ganc
wat beliggic langer hier
mijn herte bernt mi alse een vier
liggen es te swaren sake
die niet en slaept met gemake
mi verwast sere ende pijnt
dattie sonne nu nine scijnt
ende die nacht nine wilt tegaen
waert dach ic soude op dan staen
ay sonne wane haesti uwen opganc
ende jaget en wech dien nacht lanc
ende wilt versnellen ende bat ruren
ine can hier langer niet geduren
aldus seldi jegen den nacht
striden met wel groter cracht
sonder slapen ende oec rusten
want u sals wel lettel lusten
opdat ghi noit kindet die minne
ende alse u danne vernoit van sinne
dat gi moet liggen ende waken
so seldi u ter vart opmaken
eer die dach nemmeer opgeet
dat liggen sal u sijn so leet
gi selt u scoien ende cleden
gi selt u al opgereden
eist in hagle eist in snee
dan sal u pinen no geven wee
dat gi laten selt u vart
gine selt haesten vaste daer wart
aldaer u lief wonende si
op avonture ochte gi
van hare mocht vernemen iet
die lettel acht op u verdriet
want si sal liggen slapen vaste
ende pensen lettel om u onraste
noch om u diere buten staet
gi selt hebben menichgen raet
wat gi moegen selt bestaen
vor dachterste dore seldi gaen
besien ochte die scone si
daer buten iet gelovets mi
daer seldi een stuc liggen vore
condi vinden enichge score
ane enichge venstre tenichger stat
ocht in die want maken een gat
daer seldi u oren leggen ane
om te horne ende te verstane
ochtemen slapen si daer binnen
ende ocht die scone in enichgen sinne
mochte noch wesen iet in wake
danne so radic u die sake
dat gi sucht ende claeget uwen rouwe
dat horen moege die joncfrouwe
dat gi dore die minne van hare
en cont geduren hare noch dare
want wive ontfarmich sijn van herten
eest dat si clagen hort u smerten
ende u pine ende u verdriet
haer sels ontfarmen emmer iet
dat si u wart so sere te sure
sine si te hart jegen nature
gevalt dat gise nine siet
so cust die porte en lates niet
daer dat helichdoem woent binnen
daer gi omme waent ontsinnen
dit gaen dit keren ende dit waken
doet den minnare mager maken
ende afnemen sijn anscijn
dies seldi noch wel seker sijn
ende met u selven wel orconden
dat minne en laet ten genen stonden
ende oec noch te genen male
haren vrient geverut wale
mare die valsche losengiere
hebben ene andre maniere
want si doen verstaen den vrouwen
dat sise minnen so met trouwen
dat si eten no drinken en mogen
dat sere ende qualec es gelogen
want vetter siet men al hare lede
dan abte ochte prioren mede
noch so willic dat gi sijt
hovesch ende milde talre tijt
jegen die maget die met hare woent
die en laet niet ongeloent
gi en geft hare selc clinode
dat si niet en neme node
maer gerne ende willeke ontfa
so seit si altoes verre ende na
van u waer datment begeert
dat gi sijt prijs ende ere wert
ende sal u loven die helecht bat
ic rade u dat gi ute ure stat
altelange en mert niet
en es die sake dat gesciet
dat u verre te verne steet
om orbare die u anegeet
hoet u dat gi niet en mert
ende coemt besien daer ligt bespert
al u herte ende in bedwange
ende en daegt niet buten lange
want van lieve lange merren
stoert die minne ende doetse verren
nu hebbic u al mijn begeren
geseit hoe die minneren
moeten dienen selense gewinnen
troest ende loen van hare minnen
doe seidic here dore god segt mi
in wat manieren mogen si
die gene die minnen dus geduren
mi duncke sine rusten te gere uren
si doegen altoes rouwe ende pine
na dien dat gi mi doet in scine
want si suchten ende dicke wenen
dits haer werc dunct mi altenen
mi heft wonder groet bi trouwen
dat enich man van selken rouwen
mach ontstaen ende selken onwille
want het dinct mi ereande hille
die god van minnen antworde ende seide
vrient gi vraget hovescheide
wet dat men engeen groet goet
en mag gecrigen pine en doet
ende men hebber omme geavontuert
want niet en suet niet en suert
men heft oec liever vele dat goet
datmen wel diere copen moet
dan dat met lichten cope coemt ane
ende vort so gevic u te verstane
dat niemen leeds alse vele en kint
alse doet die met herten mint
ende beiden moet na goet gescien
hine mochte niet te meer ontien
hem die pine noch tverdrieten
dan hi soude die zee uutgieten
des leeds van minnen es so vele
datmen in ernste noch in spele
in boke niet en mochte gespellen
noch met dietscer tongen tellen
dus leeft hi met pinen groet
al wart dat hi gerne ware doet
men siet enen die gevaen
es in karkere ende sere ontaen
ende die van wormen es onreine
ende en drinct mare fontaine
ende edt gerstin oft evenin broet
nochtanne en blijft hi niet doet
wat pinen dat hem overgeet
want hope blust hem sere sijn leet
die hem altoes doet verstaen
dat hi van daer noch sal ontgaen
aldus so waent die gone doen
die leget inder minnen prisoen
bider hope die hi heeft
ende daer hi op altoes leeft
doet hem die pine dragen al
daer hi of en weet getal
hope behout hem sijn leven
gebendijt si hope die geven
can den minneren selken troest
daer sijn leven wart bi verloest
hope es hovesch uutnemende sere
want hine laet no knecht no here
lange in rouwen duren niet
want hine troestene emmer iet
den dief selve diemen geet hangen
hi doept dat hi sal ontgangen
ende dat hi nine sal sijn verdaen
ende dits die gene al sonder waen
die u altoes sel gesterken
ende grote duecht ane u werken
ende sal u volgen waer gi sijt
sonder begeven enichen tijt
ende met hopen sal ic u geven
drie andre troeste die u tleven
selen behouden alle wege
want icker met te helpene plege
minen vrienden den minneren
alse hem rouwe te sere soude deren
talre irste van desen drien
dat ic den minneren doe gescien
ende geve sire herten binnen
dat es suete gepens van minnen
want alse hebben mine minneren
gelegen in der minnen sweren
so coemt suete gepens te hen
ende verblijt hen al den sen
ende doese wesen sciere in hogen
ende brinct hem vore hare lachende ogen
ende dien sueten roden mont
haer lier blosende talre stont
ende alreande goet gelaet
daer die droefheit mede wech gaet
ende verbliden coemt altemale
oec wert hem te moede wale
alsi pensen wel innechelike
om een lachen vriendelike
dat hem coemt van haerre vrientdinnen
dit brinct hem suete gepens al binnen
ende doet mindren dus hare pine
dit gevic u met u te sine
hets ure pinen een gewen
twee andre hebbic die niet men
en troesten wildi die ontfaen
van mi dat es wel gedaen
want sie sijn hovesch ende vroet
ende verbliden sere dien moet
tander dat es vriendelic spreken
dat rouwe doet uter herte breken
den minnare alse hi spreken hort
van sinen lieve enich wort
ochte van minnen ende maectene blide
mi gedinct dat tenen tiden
dore hovescheit ende dore trouwe
seide ene welgeraecte vrouwe
die met goeder trouwen minde
waneer si horde ende kinde
haren lieve in een liedekin
singen enich hovesch wordekin
ochte seggen enichge suete sprake
sone mochten so niet sijn tongemake
dese vrouwe verstoet alle die treken
die lagen ane dat vriendelic spreken
sine kinnese bat dan iemen el
ic rade u ende wille oec wel
dat gi enen vrient bejaget
die u help dragen dat gi draget
ende u si jonstich ende getrouwe
dien vertelt al uwen rouwe
ende van minnen u prisoen
dese sal u grote raste doen
want alse u van minnen tleet
ende die rouwe overgeet
so seldi gaen te hem om raet
ende vertellen hoet u steet
ende die pine die u gaet an
ende selt te gadere spreken dan
om hare wijsheit om hare doeget
om hare scoenheit om hare joget
ende om hare goet gelaet
dan seldi vragen hem om raet
wat stucken dat gi moeget beginnen
die behagen moegen uwer vriendinnen
heft u vrient oec there seer
van minnen so prisic te meer
sine geselscap sekerlike
ende hi sal u haestelike
seggen nu geloves mi
sine vriendinne wie si si
ende die stat daer si in woent
ende hare name al ongehoent
sal hi u geven te verstane
sone esser geen twifel ane
hi en si goet ende getrouwe
dan saldi spreken om uwe joncfrouwe
ende om u saken die u behagen
gi sult hem weder trouwe dragen
want het sijn lijflike saken
dat een heeft vrient dien hi maken
cont mach sinen nausten raet
ende hi hem dan sonder baraet
heelt ende raet na sijn beste
dit es een groet troest int leste
die derde doeget van desen drien
dat es geheten suete ansien
mar dat merret gerne lange
die gene die sijn in bedwange
ende die verre van lieve sijn
wildi doen den wille mijn
sone hout u van lieve niet verre
dat suete anesien van u iet merre
want suete anesien es den minnaren
smakelec ende groet begeren
smargens ist een goet ontmoet
alse god den minnare comen doet
jegen heme ende vertoent
dat helichdoem dat niet verscoent
en mochte wesen in sinen sin
hoe vele pinen dat hem bringet in
groet geluc hebben die ogen
alse hem god dit wille vertogen
want hen den dach en mach messcien
als si hare lief met ogen sien
so grote genoechte hebben si
alsi hen ondersien van bi
ende alse die ogen in dit spel
sijn sinse geleert so wel
dat sijt allene niet ontfaen
en willen mar doent verstaen
der herten dien sijt senden toe
so wat si sien ende hoe
ende hier af heft so grote joie
die herte die was in vernoie
dat si vergetet altemale
haren rouwe ende hare quale
ende verjaget die droefheit daer
ende wart binnen licht ende claer
dus vele goets so doet gescien
den minnere suete anesien
want der herten en mach niet deren
alse die ogen sien dat si begeren
nu hebbic u doen verstaen
die saken die doen ontgaen
den minnaren vander doet
ende die hem bistaen ter noet
want alse gi in hopen sijt
so coemt u toe ter selver tijt
suete gepens dat moete gescien
ende vriendelic spreken ende suete anesien
willic dat u oec bewaren
tote diesmaels dat gi selt bevaren
ander goet dat niet en si
minder een twint gelovets mi
maer meerre vele dat weet wale
mar dese hout nu tesen male
doe mi hadde die god van minnen
al dese stucken doen bekennen
ontfoer hi mi ine wiste waer
ende doe ic mi allene daer
wiste wasic harde drove
want ic wale raets behove
van minen wonden die ic ontfaen
hadde daer ic af ontaen
was ende hoe en wiste genesen
en moeste doch allene wesen
biden cnoppe die heft in
al mine herte ende minen sin
mar wel pensedic ende dochte
dat hi mi warden niet en mochte
die god van minnen hine moeste mi
gehulpich wesen ende staen bi
die rosier was altemale
met ere hagen besloten wale
die alomme was gestaen
daer waer ic gerne doregegaen
ten cnoppe die vele sueter roec
dan doet balseme ocht wiroec
en haddic gelaten dore die scande
datmen seggen soude te handen
dat ic stelen woude die rosen
die daer staen scone ende blosen
die wile ic stoet in derre gedochte
ochtic over die hage met crachte
woude clemmen ochte gaen
quam een cnape wel gedaen
te mi wart gaende alte voet
hovesch van sinne wel gemoet
sins namen en hebbic niet vergeten
suete ontfaen dede hi hem heten
hovescheit die niet vroeder
wesen en mochte was sijn moeder
die passage so opendi mi
ende seide vriendelike te mi
begardi hier te comene iet
so lijd die hage en lates niet
ende gaet binnen den beloke
ende riect den sueten roeke
vanden rosen die hier sijn
u es gereet die hulpe mijn
ende wille u altoes gerne geleiden
maer wacht u van dorperheiden
ende so gi die dan niet en doet
al die joie ende al dat goet
dat ic vermach inden rosier
sal ic u gerne doen alhier
ende u dienen altoes gereet
vor al die ic kinne ende weet
doe seidic here dit scone gebod
dat lone u mijn here god
dat gi mi biedt op desen dach
ende ic sals u als ic mach
danken utermaten gerne
uwes dienst en staet mi niet te werne
want gi doet sere uwe edelheide
ane mi ende uwe hovescheide
alse gi gebiedt so ist wel recht
dat ic u diene ende sie u cnecht
suete ontfaen die scone die fiere
leidde mi dore die eggelentiere
ende dore die bramen die daer stoeden
ende dorne die de rosen hoeden
ende doe ic was die hage leden
doe gingic met haesticheden
daer ic dien sconen cnop sach staen
die bat dan dandre was gedaen
ende oec hadde den besten gure
ende suete ontfaen leidde mi daer dure
dat mi behagede herde wale
dat ic so bi mochte tien male
genaken dien sueten sconen cnoppe
daer mijn herte rust al uppe
suete ontfaen den jongelinc
diende mi wale met deser dinc
dat hi mi alsoe bi leidde
den knoppe die mi also gereidde
mar een dorper een vilain
lach daer verborgen in dat plain
onder die lovre lancs gestrect
ende hadde hem met crude gedect
geheten so was hi dangier
dese barlebaen hoedde den rosier
hi lach ende wachte menichfoude
ochte daer iemen comen soude
die de hande so verre stake
dat hi die rosen anetrake
hine was niet allene daer
maer met geselscape dat es waer
een man ende ene vrouwe
die god onse here geve rouwe
quade tonge so hiet die man
daer noit en doeget en lach an
ende was van normandie geboren
hi was fel loes ende versworen
ende altoes beet hi sinde tande
die vrouwe was geheten scande
ende was dochter redenen der vrouwen
die was vol wijsdoems ende vol trouwen
hare vader so hiet mesdaet
die so haetelic ende so quaet
was dat redene bi hem en lach
nie maer dat sine anesach
daer af so wart geboren scande
die verre nu loept achter lande
doe dus scande wart geboren
reinicheit die vrouwe vercoren
die vrouwe soude wesen vanden botten
waert dicke van onbescedenen sotten
geasselliert met pinen groet
so dat si hadde hulpe noet
want venus nam hare nacht ende dach
cnoppe ende rosen waer si lach
ende staelse hare nalics altemale
dat haer niet behagede wale
reinicheit met ernste bat
mire vrouwen ver redenen dat
dat si haerre dochter lene
jegen venuse die al rene
die rosen plucte entie blade
ende redene die wart dies te rade
dat si reinicheden bede
gerne ende vriendeleke dede
ende leende hare in goeder trouwen
scamelheden haerre joncfrouwen
dus sijn bewacht van desen drien
die rosen dat en mach messcien
niemen goet en sie bi hen
ic hadde op een groet gewen
geweest van minnen ende al toebracht
en hadde mi daer niet gewacht
die drie die daer waren hoede
want die welgeraecte goede
suete ontfaen hi pijnde gnoech
mi te doene mijn gevoech
dicke so woudic narre gaen
aldaer ic dien cnop sach staen
ende hi gafs mi orlof wel
omdat hi waende dat ic niet el
en woude hebben daer ter stat
dan allene een groene blat
dat den cnoppe stoet beneven
dat hi mi vriendelike heft gegeven
orlof dat ict plucken mach
om dies ict so sere besach
ende pensede dat ict hadde vercoren
diest hem was so bi geboren
doe plucte hijt selve ende gaft mi
daer ic sere af vervroude mi bi
van dien blade dat hi mi gaf
quam mi grote bliscap af
so dat mi dochte in minen wane
dat ic wel was met suete ontfane
doe maectic therte ende seide hem hoe
hoe mi die minne spade ende vroe
hadde gewont int herte binnen
ine can gemerken no versinnen
hoe ict u here geseggen sal
want bolchdi u so haddic al
verloren beide troest ende raet
ende daer mijn leven recht al an staet
segt uwen wille gine moech mi
niet lichte erren so wat dat si
here seidic weder doe
nu geraedter mi selve toe
minne quelt mi tallen stonden
ende heft mi vif sware doetwonden
diepe gescoten in mire herten
ine mach van mire sware smerten
nemmermeer wale genesen
en moet biden cnope wesen
die gewassen staet so scone
geften mi te minen lone
want hijs mijn leven ende mijn doet
hi mach mi bringen uut alre noet
doe wart suete ontfaen versaget
ende seide vrient al dat gi jaget
en mach gescien nemmere
wat wildi nemen mie mijn ere
gi hadt mi wel te scerne gedreven
woudic u minen rosenknop geven
die so scone gewassen steet
nenic hi es u ongereet
van uwen eysche siedi vilain
laet staen den cnop op sijn plain
hi sal betren ende wassen
ine woude om al tgoet van sassen
al ware dies oec noch alse vele
dat ic liete plucken van sinen stele
dor enegen man den sconen cnop
mettien stont die dorpre op
dangier van daer hi gedect
lach ende onder tgars gestrect
hi was lelic ende harde fel
ende vol runchen al sijn vel
sijn ogen blakende alse een vier
nie en sach so hatelic dier
man no so lelic daer mede
hi quam springende op die stede
alse een die es ute sinen sinne
ende hi riep lude ten beginne
suete ontfaen twi bringedi hier
desen vassael in dit rosier
sekerlike gi daet quaet
want hi na uwen lachter staet
ondanc hebt dat gijt dacht
dat gine noit hier binnen bracht
hi heft u wel sinen art getoent
die dorper dient na dorper loent
gi wanet hem alle hovesschede
ghedaen hebben ende lieve mede
hi dede u contrarie al
vliet wech vassael ochte ic sal
u lachter doen wel groten saen
qualike so kinde u suete ontfaen
doe hi u sinen dienst so boet
gi daedt scalcheit harde groet
dat gi hem socht selke stucken ane
die hem inne stoeden tanegane
hine darf u meer getrouwen niet
nu maect u henen ende vliet
ine dorste niet langer bliven daer
dor den dorper fel ende swaer
die mi dede hoe ict verdrage
met vresen springen over die hage
ende met ancsten harde groet
ende die dorper knicte thoet
ende seide quamic weder daer
hi soude mi pine doen so swaer
dat ic mijn leven soude laten
doe moestic wech vlien mire straten
ende suete ontfaen es oec gevloen
ende ic diene en wiste wat doen
sach wel dat ic was verloren
mi ginc ane rouwe ende toren
daer toe droefheit ende menich seer
nochtanne deerde mire herten meer
dat ic liden en mochte die hage
niemen en kint vernoi ende plage
dan die gone die dragen minne
met trouwen ende met gestaden sinne
sie kinnen ongemac ende quale
die god van minnen heeft hem wale
jegen mi gequijt van dien
dat mi van min soude gescien
di mi geloefde vernoi ende pine
ende daerin dickent te sine
en mochte herpensen engene herte
die sware pine ende die smerte
die mi nacht ende dach quam op
alse ic pensede om dien cnop
daer mijn herte ane was gespert
ende mi so sere nu ontvert
ic was so lange in deser gedachte
dat ic wel na al mine crachte
verloren hadde van groten rouwe
doe dat sach die edele vrouwe
die sat up hare hoge sale
quam si neder te mi daer tale
alse die mijns nine woude vergeten
redene was dese vrouw geheten
te jonc no tout sone was si
te lanc no te cort daerbi
hare ogen lichten openbaer
alse ene kerse die scinen heft claer
op hare hoeft stoet haere een crone
die was utermaten scone
an hare gelaet an hare anscouwen
geleec si wel ere hoger vrouwen
god selve maketse int paradijs
want nature in gere wijs
en can so scone werc geraken
noch so wel bi compasse maken
want god maketse na sine gelike
ende gaf hare in erterike
al selc herscap dat si den man
van dompheiden doen hoeden can
ende van allen dorperheiden
die geloeft ane haere wijsheden
redene sprac mi ane ende seide
vrient gi hebt mi grote kintsheide
ende doerheit groet bestaen
dat gi so verre sijt gegaen
ende so diepe in dat vergier
dat deduut dede planten hier
daer af dien slotel ledichede
draget die u twiket ontdede
hi hevet u doer ende sere bedrogen
minne en hadde u deren moegen
en hadde ledicheit gedaen
al eest dat gi hebt bestaen
doerheit te done wilse laten
ane minne en leit twent ure baten
maer u vernoi ende u torment
begef die minne eer gi onsent
sekerleke dat es mijn raet
want dangier es fel ende quaet
hi sal sere op u orlogen
ende al mochti hem gedogen
scamelheit die mijn dochter es
ane hare gaets meest sijt seker des
si hoet die rosen ende bewart
ende quade tongen die nine spart
es met hen ende doet oec wachte
die bi dage ende bi nachte
vertrect die dinc eer si gesciet
te hondert staden dan laten si niet
bepenst u wel in uwen moet
wat u minne algader doet
vernoi toren ende leet
wie metter minnen omgeet
hi moet van hare sijn gepijnt
so dat hem ane sijn leven scijnt
gi hebbes te done openbare
jegen felle lieden ende sware
nu siet welc u beter si
so haten ende geloven mi
so te blivene in u pine
daer u lange in staet te sine
dit es tevel dat heet minne
daer alle sotheit es inne
en es clerc weet voer waer
so vroet wil hi minnen volghen naer
hine werter mede in dole
ende verlieset al sine scole
es een van andren ambachte iet
minne en lates hem plegen niet
en woent eremite in woestine
die ducht alsoe sware pine
alse die gone die draget minne
met trouwen ende met gestaden sinne
groet es tvernoi dat ic meine
ende die bliscap die es cleine
van der joien es cort die ure
nochtanne so eist ene avonture
ochtemen ter joien comen can
ic hebbe vernomen menichen man
die pijnde al sijn leven lanc
hine hads noit noch joie noch danc
gine wout minen raet niet kinnen
doe gi uwen god van minnen
gelovet te doene al sijn gebot
sekerlike doe waerdi sot
gi hadt die sotheit saen genomen
maer vroetheit es in dane comen
laet die minne hene varen
die u torment al sonder sparen
anders doedi dompheit groet
want si u quellen sal ter doet
neemt den breidel metten tanden
ende u herten met beiden handen
ende wederstaet met crachte
u gepens ende u gedachte
die altoes raet van herten doet
hi en was noit wijs no vroet
doe ic mi redene castien horde
antwordic hare met erren worde
ende seide vrouwe wel gedaen
dore god latet u castien staen
gi segt dat ic die minne late
bi gode dat ware grote ommate
dadic valscheit minen here
die mi gedaen heeft so grote ere
dat ickene custe ende wart sijn man
en waric verradere dan
bi gode ic ware mi liever doet
dan mi die god in valscheit groet
betrapen mochte ochte rasteren
ic wille mijn herte daertoe keren
dat ic in dinde van minen dagen
mi sal beloven ochte clagen
van minnen die mi therte ontiet
die mi castiet doet mi verdriet
mettien es redene van mi gekeert
die wel siet wat si mi leert
dat en besciet no min no mere
doe blevic staende in minen sere
wenende al vol beide mijn ogen
pine rouwe ende groet dogen
ginc mi over harde onsachte
so lange dat ic mi bedachte
dat mi seide die god van minnen
dat ic soude kiesen ende gewinnen
enen vrient goet ende getrouwe
dien ic ontecte al minen rouwe
van mire minnen ende al die saken
hi soude mi sonder twifel maken
mindre vele mine serichede
doe bepensedic mi tiere stede
dat ic noch hadde enen vrient
die mi te trouwen hadde gedient
amijs so was geheten die
betren geselle en sagic nie
noch getrouwer sekerlike
te hem so gingic haestelike
ende vertelde hem al mijn leet
ende hoe dat mi van minnen steet
ic clagede hem sere over dangiere
die mi jagede uten rosiere
ende van mi vlien dede sueten onfane
daer algader mijn troest leide ane
omdat hi mi spreken sach
jegen heme quaden dach
moete hem geven god onse here
hi dreigede mi utermaten sere
ende seide ic sout diere becopen
mochte hi mi daer meer belopen
ende swoer bi desen ende biden gonen
ic en maecte mi volleke henen
hi soude mi te stucken slaen
doene durstic daer niet langer staen
doe amijs die waerheit wiste
hoe dat mijn herte was in twiste
seide hi geselle vrient nu siet
hier omme sone bedrovet niet
ic kenne altegader dangiere
ende sine seden ende sine maniere
ende hebbene lange tijt gekint
wanneer te minne een begint
so es hi wreet ende dreiget sere
dien hi namaels doet al ere
van heme sone versaget u niet
ic kinne dangiere wel wies hi pliet
fel te sine dat es sijn art
al hebbedine vonden fel tuwart
hi sal in dinde noch wesen sachte
ic hebs geproeft want ickene brachte
met sueter talen ondervoet
geselle ic rade u wat gi doet
gaet te heme ende soect genaden
ende bidt heme dat hi uwe mesdaden
wille vergeven lude ende stille
gi en doet jegen sinen wille
nemmermeer negene sake
dit souden houden te gemake
ende sire herten wale behagen
men moeten smeken ende clagen
amijs troeste mi so wale
dat hi mi therte gaf te male
ende die coenheit die ic ginc sciere
weder tote dien vilan dangiere
besien ochte ic in enichen saken
jegen hem minen pais mochte maken
te dangiere quam ic gegaen
blodelike ende sere ontaen
als een die sinen pais begerde
omdat hi tirst also geberde
ende hi mi dreigede met swaren slagen
en dorstic liden niet die hage
ic vanten staende op sine been
ic segge u wale dat hi sceen
harde fel ende vol van torn
ene lange colve van enen dorne
hilt die dorper in sine hant
te heme so gingic altehant
emmer al siende nederwart
so sere wasic van hem vervart
ic seide here hebbet mijns genaden
ic come u te beterne mine mesdaden
want ic u houde over mijn here
mi deert utermaten sere
dat ic u nie maecte erre
ic woudic c milen verre
hadde geweest doe ict dede
nu bem ic op genadichede
comen alst die tuwen wille
betren wilt lude ende stille
sonder twifel het dede mi minne
die vaste leget in minen sinne
nemmerme sone gesciet mi
enichge saken here daer gi
u moeget op mi belgen iet
ic sal eer dogen swaer verdriet
eer ic aneverde enege sake
daer ic u mede doe tongemake
lieve here nu biddic u
dat gi mi wilt vergeven nu
dat ic jegen u mesdede
ende uwen evelmoet daermede
ic swere u dat ic nemmermeer
ane u en soeke wanc no keer
no dinc en doe nacht ende dach
daer ic u met verbelgen mach
hebt ontfarmnesse te mi
here ende dat u wille si
dat ic met staden sinne
dragen mach gerechte minne
beide int herte ende inden moet
an u en geric ander goet
wat ic dangiere vleude ende bat
mi te vergevene was hi lat
doch in dinde so seide hi
met corten worden wat dert mi
dat gi mi mint mine roec
henne mach mi baten no deren oec
in dien dat gi in allen tijt
verre van minen rosen sijt
ende ic die hage niet en lede
op dese vorwerde dede hi mine bede
doe wasic vree ende ginc ter vart
met haesten te minen geselle wart
dies ic niet en hadde vergeten
die amijs was geheten
ende telde heme sonder sparen
hoe ic met dangiere hadde gevaren
hi was blide ende wel te gemake
ende seide nu gaet wel u sake
noch sal hi wesen goedertieren
alse hi u sine felle manieren
heft getoent sal hem ontfarmen
beide u suchten ende carmen
nu seldi beiden en gedogen
dat gine in betren poente selt moegen
betrapen ic hebbe lange gekint
datmen met dogene den fellen verwint
sere so troest mi amijs
ende conforteerd in alre wijs
doe nam ic orlof an hem mettien
ende ginc ter hagen ochtic mochte sien
den cnop die mi dede so wee
sint ics ne mochte vercrigen mee
dangier hi nam dicke warde
och ic hem hilde sine vorwarde
in dorsten verbelgen niet een twent
ic helt hem vaste sijn convent
ende dede al dat hi geboet
hi sach mi dicke in groter noet
ende dicke wenen ende clagen
ende crupen dicke bider hagen
die ic nine dorste overliden
dit hardic also lange tiden
dat hi wel sach an mijn gelaet
dat ic en jagede en geen baraet
ende dat mi minne grote pine dede
nochtan heft hi so fellen sede
dat hi en gewerde niet
mi te sachtene mijn verdriet
alse ic dus stoet in desen lede
quam te mi vrouwe edelhede
ende ontfarmicheit met hare
daer ic ane wart geware
dat si mi gerne holpen beide
die tale begonste edelheiden
ende seide dangier gi hebt onrecht
dat gi desen armen knecht
aldus hout in dit torment
in hem ne sie ic mesdaet twent
ochten die minne minnen doet
met crachte sijn herte ende sinen moet
bi gode dat ware jamer groet
wouddine daer omme slaen ter doet
here dangier hens twent ure vromen
dat gi hebt up hem genomen
orloge omdat hi es u vrient
ende hi u altoes met trouwen dient
ochtene minne hout gevaen
dat hi haer niet en mach ontgaen
soudi u dies van hem beclagen
gi soudtene te rechte te meer verdragen
dan enen fellen pautenier
het es hovescheit dangier
dat men secorse dies men er boven
wie soude die herte moegen loven
diemen met oetmoede niet en mach
vermoruwen doen en genen dach
ontfarmicheit seide dat es waer
en es engene dinc so swaer
en minderse wel oetmodicheit
en doe dan ene felle quaetheit
daeromme dangier so biddic u
dat gi meer orlogen nu
noch quellen en wilt desen keytijf
die met pinen leidt al sijn lijf
ende verslijt met dogene groet
hi hadde te swaren wederstoet
doe gi hem naemt suete ontfane
daer sire herten troest leit ane
nu es hi doot ende al verloren
sint hi nemmeer mach horen
van hem tale noch gewach
die te voren sijns wale plach
geduecht dat hi hem gracie doe
sint dat edelheit al soe
dat van u bidt ende ic daer mede
die ons beiden ontseide ene bede
hi ware fel ende putertieren
doe wart dangier goedertieren
ende seide gi vrouwen ine dar u niet
dese dinc ontseggen nu besiet
dunct u goet dat gescie
so willic dat hi die compaingie
weder hebbe van suetonfane
daer al sijn troest segdi leit ane
met desen es edelheit vortgestreken
die wel ende hovesscelike conste spreken
ten suetonfane den jongen man
dien si oetmoedelike sprac an
ende seide te heme lieve kint
van den genen die u mint
so siedi tsere vremt van heme
hi es na doet alse ict verneme
so groet es sine serichede
omdat hi jegen u mesdede
nu penst om hem feeste te doene
want dangier en wart meer so coene
dat hi u sel scelden ochte verspreken
ocht tonen van sinen fellen treken
so hebben wine versproken beide
ic ende vrouwe ontfaermichede
hi gelovede ons dat hi sal
ons beiden laten gewerden al
suete onfaen en sweech niet stille
mar seide gi vrouwen uwen wille
al te doene bem ic gereet
sint dat dangiere nine es leet
ende hijt heeft georlovet mi
willic hem gerne wesen bi
suete onfaen ten irsten male
ontfinc mi vriendelike ende wale
ende toende mi meerre suethede
dan hi noit te voren dede
ende nam mi metter hant al hier
ende leidde mi in dien rosier
daer mi dangier hadde ute gejaget
die nu swiget stille ende mi verdraget
ic hadde orlof nu te gane
overal met suetonfane
nu was ic comen in alre wijs
uten der hillen int paradijs
doe ic quam al luttel bi
der rosen so dochte mi
dat si gemeerret was een deel
daer si stoet in dat praieel
ende een deel was meer ontaen
maer niet en wasse so verre gegaen
datmen sien dat sadekin mochte
datter binnen alse mi dochte
in besloten lach al gadere
tusschen die rosen ende die bladere
si dochte mi vele scoenre wesen
dan si mi hadde gedocht tote desen
ende roder vele ende bat gedaen
daer ic met vaster bleef gevaen
van minnen ende gebonden meer
dan ic was noit te voren eer
hare scoenheit mi altenen taende
ende minne geboet mi ende maende
dat ic hare scoenheit groet anesie
so dat mi dochte dat ic nie
so sconen rose en hadde gesien
groet solaes nam ic indien
so ic meer nam dat solaes
so mine herte meer viel op daes
ende vaster inden strecke van minnen
dat mi vinc in allen sinnen
dus blevic daer met suetonfane
daer ic grote geselscap ane
vant ende minne so dat mi dochte
dat icken wel iet bidden mochte
doe seidic here dore genaden
ic hebbe u gedient vroech ende spade
dore god wilt mi een cussen geven
vander rosen daer mijn leven
ende mijn welvart al an staet
maer jegen uwen onwille dat verstaet
sone willics engeensens niet
wat pinen mi daerna gesciet
vrient seide daerna suete ontfaen
sekerleke ic sout doen saen
en duchtic reinicheiden niet
dat sijs hare soude belgen iet
anders soude ict u node wernen
si soude mi scelden ende bescernen
mesdadic een twent jegen hare
daer ic node jegen ware
want altoes verbiedt so mi
dat minnare engeen ne si
dat ic een cussen hem orlove
want hi coemter met te hone
diemen een vriendelec cussen geft
dat scoenste hi vander proien heft
want van dien dat daer es bleven
so heft men hem weder afgegeven
want die een cussen mach gecrigen
selden so macht daer met bliven
doe ickene horde dus antworden
en dorsticne meer aneverden
dies ickene erre mochte maken
men sal te vele van ere saken
enen man niet bringen vort
daer hi mede mach sijn gestort
noch vele bidden jegen wille
hier bi so swegics stille
ende pensede in mi selven wale
dat dies boem ten irsten male
niet en valt alsemen sleet
noch oec die wijn niet en geet
al uten druven hi en si
al ute geperst geloves mi
alte lange hadde gemert
dat cussen ende van mi gevert
dat ic begerde en hadde gedaen
venus die vrouwe wel gedaen
die gods moeder van minnen
die orloget in allen sinnen
reinicheiden om hulpe te sine
die van minnen dragen pine
dese vrouwe hilt in hare hant
al blakende enen groten brant
daer si menichge vrouwe mede
ontstac ende ontfuncken dede
si was behagel ende jolijs
si sceen wel in alre wijs
ene goddinne van hogen doene
sine was niet van religione
alse ene nonne ocht ene beggine
wat soudic maken grote pine
van haren rekeliken gewaden
beide van perlen ende van goutdraden
ende van broken ochte van riemen
henne gebrachte te hovede niemen
hoe cuichs ho scone dat si was
ende in hare geloeft mi das
en was hovarde niet een twint
si sprac ane suete onfane dat kint
ende seide lieve nu segt mi
dore wat saken ende waerbi
sidi den minnare also wreet
die hem aldus dore u versleet
om een cussen te gewinne
hi es werdich wel te minne
hi en es no valsch noch loes
maer getrouwe uwer minnen altoes
ende gereet al tuwen gebode
hem ne soude niet sijn bi gode
een vriendelec cussen wedersegt
siet die scoenheit die ane hem legt
hi es wel wert dat menne minne
en es vrouwe no borgravinne
so hoge sine mochte wel met eren
al hare herte ane hem keren
hijs kinchs ende jonc van dagen
datter mi ane best dunct bagen
het dochte mi grote dorperheide
datmen hem een cussen ontseide
want hets ane heme wel bestaedt
sijn mont recht te cussene gaedt
hi heft den adem suete ende rene
sine tanden wit ende clene
effene staene ende even groet
sine lippe suete ende roet
het dunct mi wale bestaedt dat hi
een cussen hebbe dat vriendelic si
gevet hem hets wel mijn raet
te lange tonbeidene dats quaet
dies gi den tijt verliest te meer
dies gi vercovert nemmermeer
suete ontfaen die den brant
van venuse heft gevoelt thant
georlovede mi een cussen daer
dat ic staphans wet vorwaer
sonder langer beiden nam
dieus hoe wel dat mi bequam
dat mijn mont die rose gereen
nu ne darf ic wanen ure negeen
ochtic joie doe hadde tier stede
ene roke ginc uter rosen mede
die mi int herte binnen vloech
ende minen rouwe al uut daer toech
ende minderde al mijn seer
dat ic droech te voren eer
danc hebbe tcussen van sueter smake
dat mi dus dede te gemake
ende dat saet dat goelec roec
was dat mi therte ontloec
ende deder vrede ende pais in wonen
aldus can minne bi uren lonen
nochtan mijn herte dicke leet
sint icse roec wel menich leet
die zee en es nemmer twent
so wel in paise een cleine went
en doetse verstormen harde saen
aldus es die minne gedaen
si heft tsuete metten suren
si en mach in enen poente niet duren
vort eest recht dat ic gewage
mijn vernoi ende mine clage
hoe ic te scanden wart verdreven
ende hoe die borch wart opgegeven
ende die starke mure mede
die sint die minne vallen dede
distorie willic al bescriven
ende niet achter en laten bliven
en hadde venus dasaut begonnen
die borch sine ware niet gewonnen
quade tongen die altoes spiet
na die minnen ende voresiet
al tquade dat hi gepensen mach
hi hadde gesien op enen dach
dat goede gelaet dat mi dede
suete onfaen up hovesscede
dies hi geswigen niet ne conste
hier ende gender hine begonste
te clappene utermaten sere
ende seide hi sette lijf ende ere
ende sijn hoeft oec af te slane
dat tusscen mi ende suete onfane
dorperleke vrientscap ware
des maecte hi so groten mare
dat hire mede wecte jalosien
die suete onfane ginc castien
ende seide vuel onreine knecht
hoe hebbedi u selven dus berecht
qualec so hebbic u geleert
dat gi u selven dus onteert
in wille mi meer in u betrouwen
ic sal u leggen daert u sal rouwen
gine selt mi wanic meer ontgaen
scande es te verre van u gegaen
die u soude wachten ende hoeden
ende reineit diet al wale vervroeden
soude heft laten comen hier
enen knecht in dit vergier
om ons beiden scande te doene
dies hu was si noit so coene
suete onfaen en sprac noit wart
no sere so was si vervart
doe ic horde die grote nose
vloe ic en wech ende liet die rose
omdat ic duchte tperlement
en dorstic langer letten twent
scande was doe vort getogen
die sere ontsach dat si hadde mogen
iet mesdoen in enegen wille
so was gewonden met enen wile
gelijc ene helichge nonne draeget
si sprac alse die was versaget
vrouwe dore god wats u gesciet
en geloeft quaden tongen niet
want hi harde gerne lieget
daer hi menegen met bedrieget
al seit hi quaet van suetonfane
hine es niet dirste na minen wane
want quade tonge es so geleert
dat hi heren ende vrouwen ondert
ende belieget harde gerne
daer hi mede drijft te scerne
menichgen man ende doet verdriet
swijcht seit hi en es logene niet
suete onfaen hadde al te lanc
sijn lancvedere daer hi met swanc
datmen hem gedogede te gane
met selken lieden ende die tonfane
dier hi niet en hadde te doene
ine houdene niet over so coene
dat hi dorperheit hadde gedaen
hovesscheit dedene hem ontfaen
die sijn moeder es tuwaren
die hem leerde al sonder sparen
lachen spelen met allen lieden
men mochte mi daer toe niet gemieden
dat ict langer soude gedogen
ic sal wachten ende nauwe pogen
bat te hoedene suete onfane
van te verre van mi te gane
scande scande seide jalosie
ic bem die mi sere ontsie
dat ic verraden wesen mach
want leckerheide nacht ende dach
ende luxurie si regneren
nu in die werelt ende sijn heren
beide in cloestre ende in abdien
want daer en es geen castien
dat reinicheit daer seker si
daer omme willics wachten mi
ende dien wech doen al verslaen
die gene diere comen ende gaen
die el ne jagen ende spien
dan om stelen mocht hem gescien
mine rosen die ic ommuren sal
ende so besluten overal
datse die quade knechte en selen
no gewinnen noch gestelen
noch vercrigen met genen saken
in midden tplain sal ic doen maken
enen tor vaste ende goet
daer ic suete ontfaen in moet
houden also vaste gevaen
dat hi mi niet en sal ontgaen
ende den quaden knechten volgen
hi heft mi so sere verbolgen
dat hijt wel diere sal becopen
beide sijn rennen ende sijn lopen
vrese so quam metten warde
bevende alse die hare vervaerde
doe si horde scelden jalosien
ende felle spreken ende castien
sine dorste antwerden niet
jalosie ginc wech ende liet
vrese ende scande al beide
in al te groter sericheide
dies si horde hare ongevoech
vrese diet thoeft nedersloech
seide scande nichte ic hebs toren
dat wi nose moeten horen
van dien dies wi en mogen twent
wie hebben leden ongescent
menichgen mey met eren groet
nu doet ons leven in groter noet
jalosie die ons mesloeft
ic wane dangier es verdoeft
dat hi so qualec hoedt die rosen
datter afcomen alselke nosen
gawi te hem hets wel gedaen
ende seggen heme ende doen verstaen
dat hi bat die rosen hoede
doe gingen si beide met erren moede
tote dangiere daer hi was
gelegen in dat groene gras
ende was ontswimelt van groten vake
scande diene met ongemake
wecte ende versprectene sere
soe seide in sleeds duvels ere
here dorpre moetti slapen nu
wie soude hem getrouwen tu
te hoedene rosen ochte pottone
hets qualec van uwen doene
wie sijn beide up u herde erre
dangier dat gi hebt so verre
laten gebruken suete onfane
sijns willen daer leget u lachter ane
siedi vervart wats u gesciet
henne behort tuwer name niet
dat gi sijn sout goedertiere
maer fel ende quaet ende putertiere
staet op ende vermaect uwe hage
so dat meer engene clage
over ons en come nu op ter vart
want dorper die nine es groniart
ende die hovesch wille wesen
hi staerfter af hine mach genesen
sijt suer ende fel sonder verdragen
wildi u doen wel behagen
den lieden ende hem dienen gerne
gi werter met gedreven te scerne
na uwen art seldi u houden
jalosie heft ons bescouden
daer wi af sijn sere versaget
ende suete onfane wech gejaget
ende swert hi salne doen vermuren
ende hem sijn leven maken te suren
dat es bi ure traecheit al
dat u god geve ongeval
doe stoet up die felle groniart
alse een die sere was vervart
dies hi hem dus scelden hoert
ende wart erre ende sere testoert
ende scorste nese ende mont
ende swoer sere tier selver stont
ende seide so moesti verwoeden
hine soude den rosier so wel hoeden
datter man en sette meer voet
des gaens des comens sal nu sijn boet
hi nam sine colve in sine hant
ende stoppede die gate die hi vant
overal in dat rosier
nu ist sere verwandelt hier
met dangiere dien vilain
weet god ine sal nu meer int plain
meer dorren comen daer ic sie
die rose die mi doet so wee
die dangier erde heft mi doet
ende bracht in pinen harde groet
alsic pense dat ic ne mach
die rose die ic te siene plach
nemmerme sien mi doet so wee
therte mi dunct si breect ontwee
alsic om dat cussen peise
dat wesen dede mi so eyse
dat sueter was dan enege sake
hoe mochte mi therte te gemake
wesen dat ic dus verren moet
der rosen die mi therte bloet
met suetheiden heft dorevlogen
hoe salic geduren mogen
mi ware beter vele die doet
dan te levene in selker noet
nu sal mi weder sonder vieren
beven ende suchten assaelgieren
ende ander vele swaer gepens
vele te groet sal sijn die tsens
die nemen sal van mi die minne
dat ic dier rosen suetheit kinne
alse vele es mine begerte te meer
ende mine herte ontsteecse teer
weet god nu bem ic terre stont
gevallen inder hellen gront
quade tonge moete sijn onteert
die mi aldus heeft geonneert
god late hem sijn leven rouwen
hi heeft mi al dese sause gebrouwen
nu eist tijt dat ic u moet
seggen wat jalosie doet
die in therte heeft dogen groet
in allen landen si onboet
wercliede ende dede ene veste
maken die alre scoenste ende die beste
die noit wart gesien met ogen
alomme dien rosier betogen
ende op dien veste enen muer
het soude mi werden alte suer
soudic volprisen die tornele
die daer stoeden ende die cantele
die muer hi was harde wale
viercante gemaect alte male
in elke side ene porte so stoet
geordijst vaste ende goet
ende oec voren ende achter ene
wel gewracht van vasten stenen
vor elke porte mede uut te gane
ene valbrugge ende ene barbekane
in midden tplain dede jalosie
enen torre op meesterrie
maken bi compasse al ront
daer menichge scone garite an stont
hi was so vast ende so hoge
men haddene niet met orloge
noch met crachte mogen winnen
so vast was hi in allen sinnen
tusscen den torre ende dat vorboech
so stoet geplant na sijn gevoech
dat rosier meniger rosen
die quade tonge met sire nosen
aldus vaste dede besluten
jegen diegene daer van buten
daer waren binnen dien castele
beide bliden ende oec magnele
diemen van buten wel mochte kinnen
daer lagen scuttren tallen tinnen
met aremborsten harde goet
buten der veste een ander muer stoet
nederre gemaect om grote were
te doene quame daer enich here
datmen ter vesten nine mochte riden
sonder vechten ende striden
ver jalosie die vrouwe vroede
heft inden tor geleit hoede
want dirste porte so hoedde hier
die felle dorpre here dangier
die ten oestenen staet gekeert
xxx seriante wel geleert
heft hi in sire hulpen daer
dandre porte hoedde daer naer
die middage wart stoet
scande die node mesdoet
met menegen ontsienden man
die ten wapinen wale can
ende gereet te haren dienste waren
ende vrese hoedde met haren scaren
die porte die stoet ter slinker siden
vrese diene was in genen tiden
seker si en sloet haer dore
ende starke hameide leidde sire vore
hare porte si gaet selden op
alsi van den winde hort geclop
ocht geclap van enichen tongen
dan es si haestelike ontsprongen
quade tonge die god verdome
dat ickene hier so dicke nome
hi hadde met hem vele quadien
sariante al ute normandien
ende hoedde die porte van troes
quade tonge plach altoes
toten andren porten te gane
om te versiene ente verstane
hoe si besetten hare saken
ende wire tsnachts soude waken
daerna ginc hi te cantelen
met gescutte ende met quarelen
die hi orbarde in die wachte
want hi waecte alle nachte
ende trompte ende blies te tinnen
hi horde buten ende binnen
hi blies stiven die dat songen
dat noit wijf ongedwongen
gerecht en was no reine van live
hets ene nature in die wive
dat si horen harde gerne
lekernie ende lodderscerne
die sijn puten ende amien
ende vol van dorpernien
sie en achten op hare ere twent
siet hoet dese haer selven scent
ende dese andre hoe si haer anscijn
bestrijct om dat si scone wil sijn
quade tonge die nine spart
vint emmer te seggene van lieden quaet
ver jalosie die god onse here
lachter geve ende onnere
hadde inden torre alsmen pleget
hare heimelijcste vrient geleget
ende bewart harde sekerlike
daer sloetse binnen wel swaerlike
dat suete kint suete onfane
ende dede die dore wel vaste verslane
ende suete ontfaen blefer binnen
vaste besloten in allen sinnen
so hine mochte comen henen
hi was bevolen ere quader quenen
die anders en geen werc en wrachte
dan si spiede ende wachte
dat hi hem dorlic niet hilde
ochten iemen bedriegen wilde
want die quade conste al tbaraet
daer die werelt mede omgaet
si hadde dorproeft al haer leven
bliscap rouwe die minne conste geven
suete onfaen hi sweech al stille
alse een die hadde sinen onwille
dore die quene die hi ontsach
hine dorste doen engeen gewach
van dien dat hi in therte droech
hi hadde sere sijn ongevoech
van hare die conste alkansen mansen
ende die noten van ouden dansen
doe jalosie hadde gevaen
suete onfane ende hadde gedaen
vermuren vaste indien casteel
versekert was si doe een deel
van haren cnoppen van haren rosen
datse die leckere en soude nosen
hoe sere dat hem werde te sure
maer ic die was buten den mure
was geliverert te sine
in groten rouwe ende in pine
minne can mi vercopen wel
al die bliscap ende dat spel
datse mi te voren brachte
dat ontgeldic nu onsachte
want soe mijn leven sere mesfuert
ic wane mijn leven soude hebben gedurt
neent weet god wats mi gesciet
want nu es vaster mijn verdriet
dies ic die joie hebbe verloren
dan ic nie en hadde te voren
wat makic hieraf lange tale
ic mach den dorpre slachten wale
die in derde werp sijn saet
alst groene ende scone uutgaet
es hi in hoge ende blide
mar eert coemt datment snide
ende soude wassen in sijn haer
coemt ene quade wolke daer
dat hem benemt altemale
dan es hem die hope wale
al ontgaen ende al verloren
dien hi hadde groet te voren
hi vertroeste hem alte vroech
des gelike es ane mi gnoech
want mijn troest mijn goede hopen
es mi algader nu ontslopen
minne hadde mi gedaen die ere
ane suete onfane dien jonchere
dat ic hem al mine heimelicheide
ontecte coenlike ende seide
die mi gerne ende wel ontfinc
maer minne es die ongestaedste dinc
die in die werelt wesen mochte
doe ic mi boven wesen dochte
benaemt mi minne in corter uren
si slach der wilder avonturen
die dicke werc menich wonder
sie werp tfolc boven ende onder
si maecse blide ende mat
want davonture keert een rat
ende die gone diere set boven
mach wel davonture loven
op dat hire bleve emmermeer
maer si brinct te saen den keer
diene werp van boven neder
ende den ondersten verheft weder
nu liggic onder harde onsachte
ic sie die mure ende die grachte
die ic liden niet en mach
in werde meer blide nacht ende dach
sint dat in prisone legt gevaen
dat warde kint suete onfaen
want ane hem leget mijn welvaren
ende ane die scone rosen tuwaren
sal mine herte meer genesen
dat sal bi hem beiden wesen
ay suete onfaen lieve vrient
al liggedi gevaen onverdient
hout mi uwe herte soe doedi wel
ende hoet dattie vrouwe fel
u herte niet en moge vaen
alse uwen lichame heeft gedaen
al eist dat si u castijt
hout u lichame talre tijt
alse een herte eens minneren
jegen jalosien geberen
al houtse u vaste in prisoene
hout uwe herte emmer coene
want edele herte ende vrie
en laet niet wat mense castie
ochte sleet sine mint haer lief
stillekine ocht ware een dief
al es u swaer ver jalosie
ende si u doet dorpernie
ende met toent fel gelaet
penst daer jegen dats mijn raet
om mi die u es getrouwe
het sal mindren uwen rouwe
daeddi lieve kint alsoe
mijn herte die souts wesen vroe
ic hebs sorge in minen moet
lieve dat gi soe nine doet
oec daert mi sere suete onfaen
dat gi dore mi dus sijt gevaen
ende ligt tuwen ongemake
dan es nochtan om gene sake
die ic gedaen hebbe ocht getogen
men mocht met eren wel doen moegen
noch noit en seidic geloves mi
dinc die niet te seggene ne si
maer mi deert bi gode meer
uwe pine ende u grote seer
dant u selven moge gedoen
ic moet doegen dore u prisoen
die penitensie wel swarlike
dat ane mi openbaerlike
so scijnt dat ic cume sal
der doedt ontgaen hen doe geval
alsic herdinke om die scade
die ic hebbe vroech ende spade
so werdic so sere ontaen
dat mi die rouwe sal verslaen
aldus quaet en haddict nie
want ict met minen ogen sie
dat die valsce quade verraderen
om mi te deerne al vergaderen
ay suete onfaen nu wetic wale
dat si u selen altemale
met sueten worden na hem tien
bi gode laetti dat gescien
so es mi bliscap ongereet
ic weet nochtan hoet hier met steet
ic duchte sere mijns mesfal
dat gi mijns selt vergeten al
vergeetti mijns so es gedaen
al mine bliscap suete onfaen
ic hebbe verloren van ure minne
al die hope ic sal ontsinnen
van meshope ha in sal niet
want hope mi die god van minnen liet
ende soude mi troesten ende in staden staen
alsic met rouwen ware bevaen
wat hebbic te doene van desen
al es hope goet in sijn wesen
hins seker van engenen dingen
hi brinct die minnen sonderlingen
in pinen ende in swaer verdriet
want hi geloeft dat hi al niet
en doet noch en hout convent
nochtan esser mede verblent
menich minsce die hem geloven
ende waenre met haere stucken comen boven
die hen gevallen nemmer dach
men ne weet ane welc men houden mach
van dingen die sijn te gesciene
daeromme staensi wel te vliene
want menich esser bedrogen bi
ende hope en can gehelpen mi
dan met gelove dat hi mi doet
waertoe es sijn geloven goet
alse hi mi laet in selc verdriet
datmen mach vertellen niet
scande vrese ende dangier
hebben mi sere gelet al hier
ende quade tonge ende jalosie
die god onse here vermaledie
ende daertoe die oude quene
die suete onfaen en laet allene
en genen tijt nacht no dach
so dat icken spreken en mach
die god van minnen hi gaf mi
drie gichten die mi souden bi
te mire noet in staden staen
die mi nu sijn al afgegaen
dats goeleec spreken ende suete ansien
dese scuwen mi beide ende vlien
dat terde hebbic oec verloren
dats suete gepens des doegic toren
hi hadde mi ene scone gichte gegeven
waersi mi gestadich bleven
waer toe soudense mi wesen goet
opdat gevangen bliven moet
suete onfaen dore wien ic sal
sterven mine helpe goet geval
want hi legt so vaste gevaen
dat hijs cume sal ontgaen
ontgaen bi wies vromicheit
bi mi dat ware mi ongereit
ic was bevaen in groter dorhede
dat ic den god van minnen dede
noit manscap van alselken lene
ledicheit doet mi doen allene
die vrouwe die mi twiket ontsloet
god geve hare lachter vor hare doet
dat si mi daer in liet gaen
hadde si enichge doeget verstaen
sine hads mi niet gestaedt tuwaren
want sotte sotheit niet en sparen
te doene dat wetic nu wel
al en haddemi niemen el
geseit dan redene die mi castiede
ic was sere versot tien tiede
dat ic niet en dede haren raet
ic kenne nu wel dat ic dede quaet
redene hadde recht die mi blameerde
dat ic mi noit ter minnen keerde
mine pine es swaer die ic dogen moet
ic wilse laten het es mi goet
laten arme hoe mochte dat sijn
so soudic al dat leven mijn
valsch verradere geheten wesen
godset hebbe die mi riet te desen
want ic verriede minen here
suete onfane die leget in sere
dore mi omdat hi mi dede
vrientscap ende hovesscede
ende legt gevaen jamerlike
hi dede mi doeget sekerlike
so groet dat ongelovelic si
doe hi dede liden mi
die hage sonder enichge nose
ende mi cussen liet die rose
ic souds hem weten van herten danc
alsic sal mijn leven lanc
in wille mi meer beclagen niet
van ledicheiden wats gesciet
noch vanden god vander minnen
noch van hope ic wille bekinnen
beclagedic mi dat is mesdaede
nu en es dan el dan ic gestaede
minen lichame dat hi doege al
tvernoi dat hem toecomen sal
ic moet na genaden beiden
want mi gedinct wel bi waerheiden
dat mi seide die god van minnen
woudic van heme troest gewinnen
dat ic die pine te danke name
die mi van sinen dienste quame
hi soude mi ten hogesten bringen
in benaemt mi van valschen dingen
maer het soude mi lange merren
dit seide hi mi ende al van verren
nu en es mi niet dan dienen wale
want in mi mochte altemale
die faute sijn daer ic omme wene
want in heme en es negene
nu ga vort hoet moge vergaen
al dat den god dinct goet gedaen
doe hi met mi eist cleine ist groet
ocht hi wille hi sla mi doet
over mi hevet hi gebot
alse geweldich here ende god
alse hi wilt soe moetic sterven
ine mochte die hulpe verwerven
dat ic vercrege suete onfane
daer mijn leven al legt ane
mar hoet gevalt met mi
dat hi doch gedinkende si
van suete onfane na mine doet
daer ic omme leve in sorgen groet
allewege hoet met mi gaet
come ic ter minnen dat verstaet
te biechten ende late in testamente
suete onfane die beste rente
die ic hebbe dat es therte mijn
tegindomme sonder berauwen fijn
die wile dat ic minen rouwe
aldus clagede quam mijn vrouwe
redene van haren torre gegaen
ende quam te mi ende hadde verstaen
mine clage ende mijn swaer verdriet
ende seide vrient en siedi niet
te dienne noch uwes heren sat
wat dunct u mogedijs werden mat
hebdi goeden here gedient
met rechte mogedi hem sijn vrient
die u aldus doet torment
alle dage hine spaert u twent
het mesviel u harde sere
dat gine ontfinct over here
ic ben seker haddine bekent
gine hadt ane uwen dienst een twent
gehouden noch ane sine manscap mede
hi es onpais hi es onvrede
kinstune iet op dine trouwe
jaic  gine doet  ic doe vrouwe
sech waeraf des biddic di
vrouwe van dien dat hi te mi
seide dat mi ware groet ere
dat ic hadde so groten here
en kenstine anders  nenic niet
dan van alse velen alse hi mi hiet
sine gebode ende vaste beval
ende hi al heimelike van mi stal
ende liet mi in die wage allene
bi gode dese kennesse es clene
ic wille nu dat gine kint
onsalich keitijf en vroeddi twent
gine mocht kiesen swarre verdriet
dan hem te dienne wats u gesciet
kinnedine gine soudten laten
hem te dienne hens twint ure baten
vrouwe ic ben sijn egijn man
ende hijs mijn here hoe soudic dan
van hem sceden met enichger eren
dat soude mijn herte gerne leren
ic selt u leren seide redene doe
wildire ure herten dan setten toe
ende u tonen sijt seker des
die dinc die ontoenlec es
ende sonder sciensie saen versinnen
ende sonder kinnesse seldi kinnen
dat men kinnen niet ne mach
noch geweten no nacht no dach
ic sal u den cnoep ontcnopen
die weder sal te gadre lopen
ende gecnocht te gadre bliven
dit sal ic u hier al bescriven
minne es pais ende alle onraste
minne es onpais ende alle raste
si es trouwe vol van ontrouwen
si es ontrouwe vol van trouwen
si es vrese al versekert
si es sekerheit al onversekert
si es hope al vol meshopen
si es meshope al vol hopen
si es redene sonder redene
si es sonder redene redene
si es gesonde vol ongesonde
si es ongesonden vol gesonden
si es genoechte vol ongenoechte
si es ongenoechte vol genoechte
si es gestade vol ongestaden
si es ongestaede vol gestaeden
si es vroet al vol sotheiden
si es sot al vol vroetheiden
si es rouwe vol van bliscapen
si es joie vol van onbliscapen
si es dorst die altoes dronken si
si es dronkenheit daer dorst es bi
soe es suete ende better sake
soe es suete savor van quader smake
si es sonde sonder baraet
si es met sonden oec weldaet
si es vol bliscapen pine
si es felheit die plegt onfermich tsine
si es een ongestadich spel
si es vast onvast dat wetic wel
si es crancheit starc ende starcheit cranc
si geet met danke ende sonder danc
si es sotheit ende vroede sottie
si es vroude serich ende jolie
si es lachen vol wenens wetic wale
si es raste vol pinen tallen male
si es suete hille in alre wijs
si es vol rouwen dat paradijs
si es kerkere die troest die gevane
si es hitte daer vele couts es ane
si es nevel dat niemene verdrijft
si es proper dat gemeine blijft
also wel can minne geraken
onder vlocken alse onder scarlaken
hens niemene van so hogen geslachte
noch so vroet no oec van machte
noch so coene noch oec so rike
een leittene harde cortelike
al desen wech die god van minnen
opdat hine wilt ten nausten kinnen
wie dat met hem omgeet
brinct hi tachterste in groet leet
sonder die quade die talre tijt
sint benedictus vermalendijt
omdat si doen tallen uren
onrecht groet der naturen
van desen soe en roekic twent
maer ine wille niet dat men ment
daer hem die minnaren alle dage
af bedroven ende beclagen
ende ten inde ropen lase keitijf
dat ic verliese aldus mijn lijf
maer wildi doen u selven goet
so keert uwe herte ende uwen moet
van der minnen ende scuwetse ende vliet
anders en mogedi genesen niet
pijnt u hars al af te stane
volgedi hare si hanct u ane
ende vliedi hare si vliet u
dus maectise van u scu
alse ic redene hadde verstaen
die over niet al hadde gedaen
hare sermoen doe seidic vrouwe
ic neemt up gerechte trouwe
dat ics nu min weet dan te voren
want ine soude dat moegen horen
dat ic die minne soude begeven
nochtan es mi int herte bleven
van uwen sermoene al die lessen
dat icse soude al sonder messen
lesen al der werelt gemene
sonder mi selven nu allene
vrouwe gi hebt mi minne geprijst
ende gelachtert dore god nu wijst
mi die minne die gi vercoren
hebt ic soutse gerne horen
ic salt u seggen nu hort na mi
nu siet datter u herte si bi
want die hort ende nine verstaet
dats alse die jaget ende nine vaet
na dien dat ic mi so versinne
so es ene siecheit die minne
die coemt van gepense meest
van hem tween die den geest
hebben gelijc ende die nature
si begeren in alle ure
helsen cussen hen aisieren
met quader genoechte sonder vieren
vrocht te winne en gerense twent
ander liede men oec vent
die den vrouwen doen verstaen
dat si met minnen sijn bevaen
daer si die vrouwen met bedriegen
want sijs nine meinen ende liegen
so dat si van haerre minnen
al hare begerte wel gewinnen
ende werden dus van hem geloent
dese sijn alre meest gehoent
ja hets beter daerna pogen
te bedriegene dan tsijn bedrogen
ja in dit orloge sonderlinge
nature wilt dat alle dinge
bi naturen vorwart gaen
alse die vadre sijn vergaen
die kindre houden twerc daer naer
omdat nine soude sijn te swaer
sette nature in dit werc delijt
om dies si wille dat genen tijt
hare wercliede vanden werke vlien
want menich soude hem tswercs ontien
en dade delijt datse daertoe wect
ende met genoechten daertoe trect
nature aldus so subtilierde
al hare werc ende visierde
daer niemen te rechte toe en geet
want alder liede begerte so steet
na dat delijt ende anders niet
so wie dat delijt anesiet
hi werp hem selven altemale
ewelike inder hellen quale
want hets wortele van allen sonden
gelijc dat wi gescreven vonden
in tulius boec vander outheit
die hi meer prijst dan die joncheit
want joncheit brinct cleine ende groet
dicke in vrese van dier doet
joncheit es te lidene swaer
sonder sterven dat es waer
ochte te brekene enich let
ende onnere te doene oec daer met
ende scande ende scade groet te rechte
heme ochte sinen geslechte
die minsce coemt oec bider joget
in menege dinc die hem meshoeget
ende volget geselscap die es quaet
daer hi met coemt in menich baraet
ende dicke verwandelt hem sijn sin
ende geet tenen cloestre in
ende wart daer een monec begeven
ende moet daer leiden al sijn leven
ende waent dien crane vaen in die locht
dies hi cruept daer in dien crocht
sine gedachte bliven dickent tonvast
alse hi gevoelt den swaren last
loept hire ute ocht van onneren
en dar hire binnen wederkeren
ende blijfter in met groten sere
en sie dat hem god onse here
geve virtut ende obbediencie
dat hi mach leven in paciencie
joncheit doet bestaen sotheide
ribaudie ende oncuescheide
ende den sin doet hi verwandelen
ende oec quade saken handelen
daermen mede coemt te pinen
so dat scijnt hem ende den sinen
joncheit doet vechten ende striden
tavernen volgen tallen tiden
ende met dobbelspele omgaen
luxurie doet si oec bestaen
ende menich andre onsalichede
daermen die ziele verlieset mede
maer outheit sone doet niet alsoe
so bepenst hare haerwaert ende hoe
si menege pine heeft leden
al binnen haerre jonchede
ende die sotheit die si dede
daer si haren tijt corte mede
ende daerse met verloes hare crachte
bider joncheit diese daertoe brachte
ende bi haren kintscen wille
heft gehadt menichgen onwille
outheit bringet joget in outheiden
in wel groter onderscedicheiden
ende oec in groten gemake mede
nochtanne eist een gemene sede
wat outheit doet ende wat hi dient
hare sone es niemen vrient
want elc scuwet outheit ende vliet
ende jonc en wille hi sterven niet
alse hare die outheit bedinct
ende si die sware pine vortbrinct
die si heft leden met onspoeden
van live van zielen ende van goede
sone prise joncheit een twent niet
om die sotheit die hare es gesciet
wildi weten waer joncheit woent
diet den lieden so scone toent
delijt so houtse in hare doen
alse lange alse so es in dit saisoen
ende woent met hem in sine woninge
ende welt dat si hem sonderlinge
gereet te sinen dienste si
ende si doet gerne geloves mi
ende volget hem van wege te pade
ende werct al bi sinen rade
ende en welter niet sonder wesen
mar outheit en gerter twent van desen
doch moetti toutheden comen
en hebbe u jonc die doet benomen
daer elc mensce node coemt toe
ende mach u wel seggen hoe
outheit so verdonkert dogen
rouwe doet den lieden doegen
omdat elc minsce wel versteet
dat sere te sire doet wart geet
danne so pinen si om doeget
die sotheit die si in hare joget
daden gaet hen dan berouwen
alsi hare grote crancheit scouwen
haer graeu cop gaet hem meshagen
dat si in haren jongen dagen
met kinscheiden dien tijt verloren
brinct hem inne menichgen toren
dan so pensense om hare sonden
die si daeden doe tien stonden
ende in hare joget die lettel durt
dat si nu wel sere mesuert
weetti waer outheit woent ende set
het es u goet dat gijt wet
travael ende pine herbergen hare
ende slaense ende stoeten openbare
ende tachterste sendense haer die doet
ende daer met berounessen groet
dan kint si dat si heeft verloren
dien tijt dien si levede te voren
bider joncheit diene hare stal
met haerre sotheit overal
so hoe dese stucken hene gaen
die van minnen wilt joie ontfaen
hi sal hem pinen al sonder sceren
vrocht te winne ende die begeren
dat si comen van sinen live
mar men vent nu vele wive
die node kinder souden dragen
ende drogen sise si souden clagen
niet dan genuechte en willen si
nu al meest dat dunke mi
en waren namelike horen
die ommegaen met quader gevoeren
en mach en geen wijf wesen goet
die hare vleesch vercoept om goet
van hen so soude elc man vlien
ende sine herte van hen tien
hi pense ho sine mochte hebben wert
die els niet dan sijn goet en gert
ende el en mint dan sijn gelt
ende al levende villen wilt
om sijn goet doet si hem feeste
men soude minnen alselke ene beeste
alse die lieden wilt ontcleden
die duvel moete selke wijf geleden
nochtan dunct der herten mijn
dat sijt nu al gemeenlike sijn
in segge niet men mach scoenheide
van lieve wel nemen op hovescheide
dat niet te costenleec en si
ende ongebeden si daer bi
die mach wel elke vrouwe met eren
nemen wel sonder blameren
want ondernemen ende geven
hout minne in gestadich leven
die minne die niet els en geert
dan hovessceide die hebbic wert
maer die minne die doet al verteren
die soude elc man van hem weren
goede minne die soude comen
van fijnre herten uutgenomen
sodat die minnare en soude niet
van sinen lieve begeren iet
dat hise vleesschelike woude bekinnen
maer altoos in duegden minnen
maer die minne die gi draget
ter rosen die u so wel behaget
si es na dat ict vereessche
om die genoechte van uwen vleesche
te hebbene so waerdi genesen
hierbi wildi die rose lesen
u en deert gene andre sake
hier omme siedi so tongemake
ende verdeluwet waer gi sijt
gi herberget ter quader tijt
tuwe boef die minne noit
daer uwe herte dus om verdoit
doetse ute ure herten laetse gaen
want therte datse houd bevaen
moet doegen pine ende menich leet
ende alse u die joeget afgeet
so seldi hebben groten toren
dat gi den tijt dus hebt verloren
dien gi niet en moeget verhalen
minne si dient u met valen
dus seide mi redene hare sermoen
dies mijn herte en hadde wat doen
want minne heeft so wederstaen
dat mi twent en es ingegaen
ane mi en mach helpen twent
castien scelden noch parlement
wat si mi seide bleef al verloren
want ic hads int herte toren
ende seide vrouwe mi dunct dat gi
wilt altemale bederven mi
wat soudic te minne laten
so soudic al die lieden haten
ende mesmogen alle persone
sint dat minne es dus onscone
sone soude niemen minne ontfaen
maer altoes in hatien staen
dus waric altoes in hoeftsonden
ende in quaetheiden tallen stonden
des en mochtic genesen niet
teen moetic doen nu besiet
in haetscap liggen ocht in minnen
nu dunct mi in minen sinnen
dat ic meer arnen soude hatie
dan ic dede die minne nie
vrouwe gi wilt mi doen sneven
gi hebt mi goeden raet gegeven
met uwen sermoene al desen dach
ic ben dies horen meer en mach
gi hebt al omme niet gedaen
u sermoen gi moeget wel gaen
maer eer gi gaet so biddic u
dat gi mi wilt berechten nu
van ere minne daeddi gewach
diemen blameren niet en mach
die ic gerne weten soude
omdat ic die nature woude
van gerechter minnen leren
ic souder minen sin toe keren
te waren vrient du best een sot
dattu mettien maecs dijn spot
dat ic segge al dore goet
ende al en siedi bore vroet
nochtanne willic doen uwe bede
dore trouwe ende dore hovescheide
ende wille u leren ende wisen
dat gi hier namaels noch salt prisen
vrient nu hort ende verstaet
so dat u int herte gaat
minne es van meer manieren
alsic u hier sal visieren
vrientscap so es geheten dene
dat es een goet wille gemene
sonder twest ende sonder baraet
die altoes onder die lieden gaet
ende si onder hem gemeenlike
ene goede vrientscap hovesscelike
sonder enichge arge saken
die twest ochte toren moge maken
deen sone es ten andren wert
niet trage te doene dat hi begert
maer hem te stane altoes bi
met goeden trouwen so dat si
wesen moeten beide al een
so datter sceiden en si negeen
maer onder hem gemeinnicheit
van haren goede ende kariteit
dat deen den andren nine begeft
alse hi breke ende berste heft
alse diegene die es gestade
beide van trouwen ende van rade
ende dat deen den andren mach
al sijn gepens wel doen gewach
sonder wrogen ende sonder mare
alse och jegen hem selven ware
aldus gedaen es hi van sinne
diegene die draeget volmaecte minne
dese minne en draget niemen niet
die enichge avonture ontsiet
so dattene sijn vrient vinden mach
in enen poente nacht no dach
es hi arem och es hi rike
dat hi heme nine beswike
gevalt dat hine in aremoeden siet
hine sal so lange ontbeiden niet
dat hi van node hem bidden moet
want met beden gedaen goet
dat es vercocht al te sere
diegene die es gerne in dere
erachtich man in anxten leeft
alse hi moet bidden dat men hem geeft
so sere ducht hi dat men sal
hem sine bede ontseggen al
alsmen heft vonden selken vrient
die met trouwen ons dient
van allen stucken diesmen begert
dien machmen hebben lief ende wert
daermen jegen es dus coene
en hadde hi engene macht te doene
stucken die hem sijn vrient bade
hi soudene troesten met goeden rade
daer bi sijn herte soude verhogen
ende helpen dragen half sijn doegen
bider loye van der minnen
seit tulius datmen soude kinnen
wat beden datmen bidden soude
van vrienden diemen hebben woude
dat es die bede die eerlic si
ende oec redenlic daer bi
dit es die minne die mi baecht
ende dese willic dat gi draecht
ende andre scuwet ende vliet
want si en es ure baten niet
ende dese heeft vertijt in hare
van allen doegeden openbare
hier ane hout u dat es mijn raet
want uwe minne die es quaet
nu verstaet ende wilt bekinnen
die waerheit van ere andre minnen
die goeder minne constrarie es
des sijt seker ende gewes
ende te rechte te lachterne si
dats minne om gichte geloves mi
want die vrientscap vander minnen
duert alse lange alsmen waent winnen
mare alse die wasdoem es gedaen
so es die minne al vergaen
die minne es sere ter avonturen
die met gichten al moet duren
dese minne es te bestaene
recht alsoe alse geet die mane
die onder een swaer wolken geet
die hare al haer licht versleet
ende verdonkert om die wolke
aldus eist recht metten volke
dat hem ter minnen al selc trect
ende alst met aremoeden es bedect
soe ongeet hem sine vrientdinne
die wedercoemt met bliden sinne
alse hem weder wast sijn goet
dus wast die minne ende doet
gelike der mane in elke maent
die emmer wast ende weder waent
met derre minne die ic bediede
sinder meest gemint die rike liede
ende die gierege sonderlinge
die bernen in gewaren dinge
altoes in groter giricheiden
si sijn vele sotter bi waerheiden
dan die beesten indien woude
wanense datmense minnen soude
om ander sake dan om hare goet
neent tuwaren des sijt vroet
die vrecke hine mint oec weder niet
ende macht u tonen nu besiet
want alse die girichge rike man
siet sinen lieve dien hi wel jan
hebben breke ende grote aremoede
ende niet en geft van sinen goede
mar houdet met hoeden groet
tote diesmaels dat hem neemt die doet
ende die quade mort versmacht
dan moet hijt laten ongewacht
eer hijt gave in sinen live
hi liet hem eer met enen knive
steken in sire herten bloet
so gerne houd hi vaste sijn goet
wie soude dien man moegen minnen
die niet ontfarmt sire vriendinnen
die man en es te prisene twint
die niet en mint no en es gemint
ende sint ic u van avonturen
hebbe u herte doen beruren
ende van haerre minne hebbe geseit
willic u wonder ende waerheit
doen verstaen nadat ic sie
dat gi waen ic hort nie
nochtan eist sekerlike waer
wie vinden bescreven openbaer
dat vromeleker ende beter ware
die avonture fel ende sware
den lieden dan die suete ende sachte
dit dinct u fel in uwe gedachte
ic wilt u met redenen wisen
die gi met rechte selt moegen prisen
als een die avonture heeft
goet hem dunct datse hem geeft
sinen wille altemale
omdat hem sine dinc geet wale
dus waent hi bliven emmermeer
hi kent qualec haren keer
alse hi boven sit up trat
ende hem selven wel dunct dat
dat hi es rike alse hi begert
ende met alden lieden wert
ende vol glorien hebbe sijn leven
die hem moge die werelt geven
dan waent hi so grote een here
seker bliven emmermere
ende waent oec gemint wel wesen
dies hem die lieden in doren vesen
die te hem comen ende kinnen
ende die seggen dat sine minnen
ende haren dienst hem sere bieden
ende seggen hier en es niemene van ons lieden
hine soude u utermaten gerne
sijn hemde geven u te verterne
ende deilen goet ende al sijn lijf
dan so waent wel die kaitijf
wat si seggen dat es al waer
maer alse dat rat keert daer naer
ende hi onder es gevallen
blivet logene van hem allen
alse hi in daremoede es gesien
so gaen si alle van hem vlien
van c vrienden vint hi cume enen
van dien hem vrient te voren scenen
wat hem die avonture behiet
dies en vint hi een twent niet
het blijft verloren altemale
als hi gevallen es daer tale
sijn mesval deert hem dan meer
danne ochte hijs hadde gehadt noit eer
die felle wrede avonture
die divers es ende sture
alsi hare rat doet keren
wilt si den oversten al onteren
ende werpene neder onder voet
ende benemt hem ere ende goet
ende houdtene met aremoden bevaen
die heme ere hadde gedaen
hietene alle keytijf ende sot
ende hilden met hem hare spot
dus en behout hi vrient engeen
maer die gene die al in een
heeft die avonture swaer
minten iemen dat es waer
hine laettene om sijn armheit niet
dat hine scuwet ende vliet
maer secorstene ende staet hem in staden
alse hi met aremoeden es verladen
al trect een op sinen vrient sijn swart
hine heeften niet daeromme onwart
ende en machene niet verhaten
mar ic wille u weten laten
waer met men verwerct vrientdinnen
ende sceden doet van haerre minnen
dats bi hoverden ende bi felheiden
ende topenbaerne heimelicheiden
ende dinge die te heelne staen
ende dits die sake die doet vergaen
gerechte minne daer si es
dies sijt seker ende gewes
en was noit so grote rijchede
noch so hoge van gode mede
vrientscap en es meerre vele
want men seit in bispele
dat inden wege beter si
vrient dan gelt geloves mi
want alst mesfalt enen man
so dat hi niet vercoveren en can
so wart hi bi sinen mesfalle
wel geware sijnre vrienden alle
dan siet hi wale ende kint
ocht hi van iemenne es gemint
hem ware dan beter een vrient allene
dan al sijn goet groet ende clene
hem vroemt sware avonture meer
dan dede die gode te voren eer
want bider goeder wart hi blint
ende bider andre wart hi bekint
want alse hi coemt van groten goede
geworpen neder in grote aremoede
so siet hi hem sine vrient afgaen
die hem al vrientscap daeden verstaen
doet hem stoet van haven wale
die verliest hi dan altemale
maer een vordeel so heeft hi
dats dat hi wart geleerd daer bi
dat in sine gelucke een man
sine vriende bekinnen en can
goet en maect den man niet rike
no scat no have des gelike
mare wient genoget dat hi hevet
hi es rike vor al dat levet
want selc en hevet niet ene mite
hi so levet in meerren delite
dan selc doet sijt seker das
c mudde corens in sinen tas
ende sal u seggen wel ware bi
die gene die so rike si
hem bernt binnen altoes sijn moet
om te gaderne dat grote goet
maer die ander die niet en hevet
dan dagelix went daer hi bi levet
hine gaderet tgoet niet alsoe
alse hijt went dan es hi vroe
ende verteret wel blidelike
al eist dat hi niet en es rike
ende houttere heme eerlic mede
ende penst alse lange alsi sine lede
heft gesont sal hi wel winnen
dat hi verteren sal met sinne
eist oec te cout och te nat
hi penst wel te lidene dat
wert hi siec sine geburen
selne wel int gasthuus vuren
daer hi van honger nine bederft
ist oec dat hi van ermoeden sterft
so penst hi dattene halen sal
onse here met sinen inglen al
want hi geschuwet heft giricheide
ende wel gehouden dat god seide
dat niemen om margen sorge en heeft
want al god geeft daermen bi leeft
ons seit pitagoras die clerc
ine weet oft gi noit saget sijn werc
diemen die guldene vers hiet
hi seit alse hi van lichame sciet
so vart hi ter heleger locht
ende laet dese erdsce vrocht
daer levede hi alse een god
hi es wel keitijf ende sot
die waent dat hier sijn lantscap si
neent nemmer niet geloves mi
onse lantscap en es niet sekerlike
hier neder in dit erderike
maer hier boven eist altemale
dat merken wie biden clerken wale
die de boke hebben gelesen
die wale connen spreken van desen
ende oec die gene die mach leven
van dien dat hem sine rente geven
ende niet en geert van anders goede
hi mach wel leven sonder aremoede
want die meestre seggen mi
dat niemene keitijf no arm ne si
hine wille zelve arem wesen
eist coninc eist grave als wi lesen
menich ribaut es die plegt
dat hi colen met sacken dregt
nochtan heft hi dat herte so blide
dat hem en deert tegenen tiden
want alse hi die pine heeft leden
loept hi en wech met haesticheden
in die taverne dat verteren
bleeft hem lange het soude hem deren
ende alse hare wenninge es verteert
lopen si weder ter marct wart
ende dragen die sware ferdele
met bliscepen ende met spele
ende winnen blidelike hare broet
daer si stoppen met hare noet
ende als sijt hebben dus gewonnen
lopen si weder vor dier tonnen
ende sijn blide ende in hogen
ende drinken wat sijs drinken moegen
ende wanen genoech hebben ewelike
en waendi god van hemelrike
en hefse liever van desen arde
dan ochte si waren perssemarde
want die perssemert sekerlike
en mach nemmermee wesen rike
sine herte bernt in sduvels strec
dies hi es girich ende vrec
die coepman hine leeft met aise
noch oec en genen tijt in paise
want sine herte altoes orloget
om goet te winne ende poeget
ende nemmermeer en sal hijs genoech
hebben vercregen na sijn gevoech
noch te winne wesene sat
om te meerne sinen scat
hi heeft bestaen ene selsane pine
hi wilt al twater uten rine
drinken dies hi drinken en mach
so vele en blives nacht ende dach
alse vele alst te voren dede
dit doet die grote girichede
die sijn herte altoes ontstelt
so hi meer heeft so hi meer welt
in dit vernoy in dese bataellie
blivet hi sijn leven sonder fallie
avocate ende fisiciene
dese gaen alle die straten gemene
ende sijn blide ende sere in hogen
alsi den penninc winnen moegen
ende hare const vercopen wale
hieran geet hem altemale
om datter ute wasdoem scijnt
hoe sere die sieke si gepijnt
si wouden datter sestich ware
ende davocaet woude openbare
datter dingeden iii warf tiene
hoe scone sijt hadden ocht hu siene
dat woudense dusentich weet ic wel
dat doet giricheit ende niet el
diese bernt in die girichede
ende die meestre van divinen mede
die predeken gaen van stede te stede
om ere te hebbene ende rijchede
ende om vordeel van den heren
so gaen si den volke leren
ende seggen wel goede predecaden
die hem selven cleine staen te staeden
want sijt doen om idele glorie
daer hem verblijt af die memorie
ende dat es hare ziele verlies
menich predect sijt seker dies
sonderlange goede predecade
die uten der herten vol van quade
coemt ende vol sonden mede
ende nochtan blijft in hare quaethede
van desen lieden latict bliven
ende wille hier nu vort bescriven
van den quaden vulen tassarden
die wel geliken den perssemarden
die oec noit minnen en wouden
anders dan hare gelt vaste houden
ende werpent te haren groten scatte
hoe sere sal op hem wreken datte
god onse here van hemelrike
ende dat si sien elker dagelike
die arme die si voeden souden
sterven van hongere ende van coude
altoes hebben si drie pinen
die gene die gaderen tgoet in scrinen
met groten pinen winnen sijt
ende houdent met anxten alle tijt
si sceden daer af met groten sere
nochtan dat hem en dede noit ere
dit doet al gebrec van minnen
want minnede tsmenscen herte binnen
sone ware getrouwe minne niet leden
die nu verbernen in girichede
want wien meer goeds ware bleven
hi hads sinen vrient gegeven
ochte geleent tsire noet
ende van vrientscepen groet
die werelt ware dan even rike
ware die minne in dese gelike
neen si niet dats ongeval
die minne si es te cope nu al
niemene ne mint dan om sine vrome
dan hoe hi te groten goede mach comen
die wijf vercopen hen oec mede
daer si hem mede doen grote lelichede
aldus sijn al die liede ondeert
so sere hebben si gekeert
hare herte ane die girichede
dat si hare grote vrechede
hebben geleit in eigijndome
alselke liede alse ic hier nome
sijn knecht der penninge di si houden
vaster dan si te rechte souden
dese maken meester over hen
den penninc die in haren sen
altoes legt ende dien si geren
ende en dorren niet verteren
nochtan moet verteert al wesen
biden genen ocht bi desen
want waneer hi die ogen luect
en weet hi wie sinen scat ontpluect
ochte wien dattene verteren sal
dien hi heft lange vergadert al
hets riken lieden grote onnere
dat si jegen hare nature so sere
doen want hare nature es dat
dat si souden telker stat
den lieden secorsen ende lenen
en verstaet niet dat wi menen
dat sijt souden lenen iet
om persseme ocht om geniet
maer om gode diet hen verleent
mar men pleges nu niet neent
si leggent vaste in groten prisone
ende en dinkent niet te verdoene
ende houdent met groten onneren
want altoes in haer herte keren
die drie poente die ic u seide
deen es te wenne met arebeide
dander es te houdene met sorgen
ende terde node af te scedene morgen
tgoet sal noch hem selven wreken
al eist dat niet en can spreken
het slacht wel der coninginnen
die inden torre verwracht leit binnen
ende hout hare met paise ende in gemake
ende laet die keitive in wake
tote dat comen mach hare ure
edan gaet si irsten buten den mure
alsoe so sal doen die scat
alse sijn here es tslevens sat
so sal hi den genen bliven
diene saen sal overdriven
maer die gerechte goede man
hine houd hem niet hier an
maer es vroe ende harde blide
ende gevet tsine tallen tiden
daert hem bestaedt dinct wesen
dedalus geleec wel desen
die ycarus sinen sone maecte
vlogle die hi wel geraecte
dat dedene art ende niet nature
ende dedene vliegen die locht dure
maer die nodichge girichge man
al pijnt hi vliegen hine can
sine ere en mach niet verre comen
giricheit heft hem benomen
die hem alle doeget doet laten
noch sal god onse here meer haten
den nodichen girichen ongeseedt
dan dien die afgoden anebeedt
mare milde herte wildijt verstaen
en wilt met giricheden omgaen
maer dore die ere die hi begert
vlieget hi dore die locht vortwert
noch heeft liever god onse here
den milden ende minten mere
dan hi den vulen girichen haedt
dien hi nochtanne sere versmaedt
suete rijcheit alte mordadich
waerbi siedi so ongenadich
den genen die u ane hen lesen
dat si moeten u knecht wesen
ende dienen ende liggen onder voet
dattie milde niet en doet
maer selke die hier stoede neven
mochten seggen ende antworde geven
dat grote sekerheit geft die scat
an heren an coningen merken si dat
die om hare edelheide groet
voren met hem groet conroet
van lieden die gewapent varen
dies hire sijn lijf met wilt bewaren
dan seggen die lieden verre ende bi
dat ene grote coenheit si
god weet wel die kent al goet
dat hem grote sorge doet
die hen dagelijcs doet asaut
want sekerleker mach een ribaut
waer hi wilt gaen ende keren
allene vor die mordeneren
ende vore hem dansen ende springen
ende lude ropen ende singen
sonder sorge teneger stont
dan die gene die dragen bont
al haddi oec met al datte
dat behort tsinen scatte
gout ende precieuse stene
dat namen hem rovers al gemene
ende soudene oec daertoe verslaen
daer die ribaut soude ontgaen
omdat si duchten souden thangen
wordense van sinen lieden gevangen
niet meer en mach een coninc sijn vri
dan een ribaut geloves mi
allene opdat sine liede en waren
sine liede ic liege tuwaren
sie en sijn sine meer no min
maer heerscap heeft hi over hen
heerscap neen dienst maer
die tsire vrieit hort dats waer
si sijn haer selfs want alse si
willen staen si den coninc bi
ende alsi willen blijft hi allene
ende danne so es sine macht clene
want hare lijf hare vromicheit
es den coninc wel ongereit
het es hare het moet hare bliven
nature const wel bedriven
die avonture sie en can
hoe goet dat si es den man
geweten doen bi wat saken
sijn beste goet hem mochte genaken
want davonture si es al blint
vrouwe dore god marien kint
seide die minnere nu leert mi
welke sake mijn beste goet dan si
dat soudic gerne leren kinnen
ende die const van u gewinnen
ic leerse u gerne seide redene doe
maer en verstaet niet alsoe
dat ic meine goet van avonturen
lant huus cledre ochte paruren
noch engeen erdersch goet
datmen voren ochte dragen moet
maer mine leringe meer ende min
so seldi dragen in uwen sin
dats goet dat u niet en sal laeten
noch ontfallen op dier straten
en sal u verwegen noch verladen
maer altoes vromen sonder scaden
al ander goet dat buten es
dan prisic niet sijt seker des
noch gi no man negeen die leeft
en heeft meer dan hi wijsdoems heeft
binnen sire herten besloten
want sine andre goede si moeten
al ter avonturen staen
in sorgen ende in anxten gaen
daer die sotte blide sijn bi
ende dickent drove geloves mi
al dat die avonture doet
en prijst niemene die es vroet
noch en eest te drove no te blide
want hets te duchtene tallen tide
want si es van ongestaden sinne
daer omme sone prisic niet hare minne
noch oec vroet man daer mede
want sijt te saen verkeren dede
ende daerbi willic dat gi wet
dat gi uwe herte nine set
ane hare het ware u grote sonde
opdat geviele tenichger stonde
dat gi den lieden daedt verstaen
dat gise minnet sonder afgaen
ende gi danne meer minnet hare goet
dat es sonde so wie dat doet
en soude oec prisen en geen man
dese minne si es in den ban
ende wederseit ende oec waedt
ende oec van allen lieden gehaed
gi segt een dinc die niet en doecht
alsic u quaetheit hebbe getoecht
segdi dat ic u haten doe
nu wijst mi waer waneer ende hoe
die minneren seide gerne bi wareden
vrouwe gine gerustet heden
mi te biddene dat ic versmaede
minen here dat ic niet en daede
om ene welde minne die gi
al te sere vart prisende mi
ende diemen nieweringe en weet
van oesten daer die sonne upgeet
tote daer si plegt haer inde te doene
noch van middage tote septentrione
ic weet wel dat men wandelen soude
tote dien dat hem bename dat oude
eermen vonde alselke minne
alse die gi mi wilt bringen inne
sint dattie gode enwech vloen
sone hadde die werelt engeen doen
ense die gygante assaelgierden
ende met crachten so sconfierden
dat si voren inden trone
hier boven woenen daert es scone
recht ende reinicheit die vrouwe
voren met hem so dede oec trouwe
dese minne es oec gevloen alsoe
sint dat trouwe henen vloe
gerechtecheit die swaer was
si vloe tachterste sijt seker das
die noit sint en quamen weder
vanden hemele tons hier neder
baraet doetse henen vlien
diese horen wilt no sien
met sire ondaet met sire cracht
heft hise uter werelt bracht
ende hout die werelt met gewelt
ende esser in so vaste gestelt
datse hem sal bliven emmermere
hen doe kenleke god onse here
tulius die ter menichger uren
die heimelicheit der scrifturen
besochte hine conste sijn engien
so wel gemaken noch gesien
dat sire mee vonden nie
dan twee paer wanic ine weet drie
die alselke minnaren waren
alsic u hore hier openbaren
binnen tulius tiden nochtan
waen ic so proeft menich man
die waren sine vrient met monde
maer metter herten engenen stonde
ben ic dan vroeder dan tulius was
ochte gecien ochte ypocras
die selke minne en conste vinden
wies soudic mi dan onderwinden
ende waer soudicse soeken dan
sint datse niemen vinden can
ense al die werelt es doresocht
en ware dat ic in die locht
vliegen mochte alse een crane
ende icker dan mochte comen ane
al constic vliegen ine sochter niet
mi mochter of comen groet verdriet
die gode mochten wanen dat
dat ic tparadijs hare stat
willen soude assaelgieren
alse die gygante quadertieren
wilen in ouden tiden daeden
ine bem niet alsoe beraeden
datse mijn herte te soekene geert
lieve vrient nu hort ware weert
seide redene sint gi gewinnen
niet en cont van derre minnen
dat gebreect alse lichte ane u
alse an enen anderen verstaet nu
bi andren willict u tonen waer
bi anderen neen bi u maer
willict u tonen harde saen
maer gi moet die minne verstaen
dat ic u segge gemeenlike
ane die arme ende ane die rike
so gi selse gemeinlike minnen
ende liever den enen niet gewinnen
dan gi ten andren minnen geert
hebse even lief ende even weert
ende staet hem alsoe gelijc te staeden
alse gi wout dat si u daeden
ende niemenne en doet meerre scade
dan gi wout dat men u daede
ende welt u herte aldus minnen
groten loen seldire an winnen
derre so volcht radic u leven
si sal u grote bliscap geven
om dat alle die lieden laten
dese minne ende verhaten
so sijn geset in erterike
die rechteren al gemeenlike
dat si onrecht selen breken
ende die overdaede wreken
die dicwile deen den andren doet
ochte doet ochte neemt sijn goet
ochte vercracht ocht stelet tsine
ochte verraeddene stillekine
dat souden die rechtren berechten
ende wel sere daer over vechten
vrouwe dore god van hemelrike
sint gi mi leert so ernstelike
so biddic u dat gi mi doet
een luttel verclaren minen moet
gerne waer af ic secht u
dat gi mi wilt berechten nu
welc dunct u beter in uwen sinne
so gerechticheit so minne
welke meindi  vrouwe dese
daer gi mi heet dat ic in wese
want die gene daer ic in ben
si blijft vaste in minen sen
tatolf ic geloves u wale
maer wildi weten altemale
van beiden welc dat beter si
ic seide minne  so proeft mi
gerne alsmen twee saken vent
diemen beide orberlic kint
der gere diere te doene best es
die es best sijt seker des
vrouwe dese sake die es waer
nu hort ende verstater naer
ic sal u verclaren bat dien sin
minne daer caritate woent in
es beter dan gerechticheide
dat salic u proven hier ter stede
nu setter toe herte ende moet
ic segge dat beter es dat goet
dat van selven coemt geresen
dan daer hulpe toe moet wesen
bi exemple willict u saen
proven wel ende doen verstaen
opdat een scep getrecken can
bat bi hem selven enich man
dan datmen hem dade hulpe engene
anders dan die sine allene
wat mochti hem staen te staeden
sint hi niet en ware verladen
ic mochte vrouwe wel gedaen
mine hant ane den cabel slaen
ende hem hulpen trecken iet
gi segt waer nu besiet
al lage stille gerechticheit
ende minne ware den lieden gereit
so ware hen die minne genoech
om te hebbene hare gevoech
sonder te doene enich recht
van enichger sake nu ende echt
want sonder minne gerechticheit
so es verloren al arbeit
minne sone heeft hulpe noet
dat doet recht dicwile groet
daer omme es minne beter al
proeft mi dat vrouwe  gerne ic sal
nu swiget ende hort mine tale
dat radic ende verstaetse wale
recht regneerde geloeft mi das
doe saturnus coninc was
die jupiterre beide gader
avesneet al waest sijn vader
sine gegaen al deedt hem wee
ende werpse beide in die zee
van den scumen so wart venus
geboren dat seit scrifture aldus
al ware gerechtecheit weder comen
diere den wech es al benomen
al eist datter te doene si
noch wart goet geloves mi
dat hen die liede onderminden
want minne si soude recht versinden
want onderminden hen die liede
sijt seker datse om gene miede
deen den andren iet mesdaeden
ende wat stoede dan recht in staden
vrouwe ine weet bi onsen here
ic selt u seggen paiselic sere
soude staen die werelt in haren dinge
wat souden princen ochte coninge
ochte provoest ochte baeliu
sine dochten niet dat seggic u
daer omme minne so dunct mi
beter danne gerechtecheit si
recht en gaet jegen quaetheit maer
die moeder es ic segge u waer
der heren nu van erderike
edelheit vergeet gemeinlike
daer omme en hadde gedaen die sonden
ende quaetheit noit en ware vonden
in erderike coninc negeen
noch oec rechtere nemmer een
nu willen die rechtren qualec weten
dat si dat recht al vergeten
ende doemen die arme lieden
ende die rike lieden om mieden
selc rechtre doet hangen den dief
daert af ware beter gerief
datmen heme selven hinge
so menichge quade valsche dinge
heeft hi gedaen ende toebracht
bi sire willen bi sire cracht
dese sake machmen altemale
bi apyuse vertrecken wale
die sinen seriant tenen dage
dede doen ene harde grote clage
alse ons seget titus livius
over die dochter virginius
virgine hiet die scone maegt
omdat si apiuse baegt
so dat hise moeste minnen
ende si sins niet en woude kinnen
noch sire minnen oec en geerde
dit was dat apiusen sere deerde
die seriant quam ende riep sere
here apius rechtere ende here
doet mi vontnesse eer gi gaet
van der maegt die hier staet
die mine eigine dierne es
dat willic tonen sijt seker des
jegen elken man die leeft
ine roke wiese gevoet heeft
ute minen huse bleef si verloren
onlange sint si was geboren
ende wart virginiuse gegeven
alsoe es hem noch bleven
doet mi recht here apius
dat ic miene dierne hebbe aldus
si soude mi dienen altoes te rechte
wilt oec virginius ende sijn geslechte
wederseggen dat hi en can
ic wilt beproven met menichgen man
alse dus sprac die verradere quaet
die valsche rechtre die daer steet
eer noit virginius sine tale
conste geseggen die nochtan wale
sine dochter wel bescudden soude
jegen die gene diese hebben woude
so gaf apius sijn vontnesse daer
ende hiet die maegt openbaer
leveren den cnape teygindome
doe die riddere die ic u nome
virginius van sire dochter sach
ende hijt verweren niet en mach
sine moeste inder quader hande
nam hi die scade vor die scande
want hi en hads betren raet
ende ginc ter dochter daer si staet
die hi vor al dat levede minde
ende nam sijn swaert met geninde
ende sloech der maegt af dat hoet
ende naemt doe met rouwen groet
ende bracht gedragen tenen prosente
den rechtere daer te jugemente
dus bleef die scone virgine doet
ende die rechtere doe geboet
dat men virginiuse volleke vinge
ende menne doedde ofte hinge
nochtan en verdede hijs niet
want hem tgemeine volc en liet
dies hadden soe jamerhede
daer wart geproeft op die stede
dat apius valscheit hadde gedaen
doe leitmense in een prisoen gevaen
daer hi hem doedde met enen messe
eer quam die dach van sinen vontnesse
ende claudius die de clage ophief
was verordeilt alse een dief
ne ware dats ontfarmde sere
virginiuse den stouten here
dies so vele den volke bat
dat hi verloest bleef op die stat
ende alle dandre bestorvent te waren
die orcontscap daeraf waren
lucan die clerc hi seit dat
in sine boke tere stat
die wise meester in sijn latijn
dat rechteren toverdadich sijn
want dueget ende grote macht
es selden met mannen over nacht
ende sijt seker op dat si bliven
in die quaetheit die si driven
dat siere lettel ane winnen selen
wantse die duvel met haerre kelen
noch selen ter lester stont
verhangen inder hellen gront
in neme hier uut dat verstaet
coninc grave no prelaet
noch ter werelt noch geesteliken
opdat si vanden rechte striken
want heerscap was gemaect daeromme
dat si dat rechte niet dat cromme
altoes souden trecken vort
ende horen der armer lieden wort
sijn hebben niet om niet die ere
daer omme es gemaect die here
dat sine arme lieden souden
bi hem souden in paise gehouden
dit moeten die rechteren sweren
ende datse quaetdien selen deren
ende selve hangen metterhant
op datter niemen ware int lant
diet doen woude van sinen wege
hier bi so hebben si vercregen
beide hare rente ende hare goet
die prince es salich die dit doet
nu hebbic u wel doen verstaen
na dat mi dochte u vragen gaen
ende die redene hebdi versien
dat mi dunct dat wel vertien
vrouwe gi hebt mi wel berecht
dies dankic u het es wel recht
mare ic horde u onlancs nomen
saken die mi dunken comen
ute ere herten vol dorperheiden
want die u woude in oncuesheiden
betrapen vrouwe hi mocht doen wale
ane u spreken ende ane uwe tale
ha seide redene ic kenne wel
wat gi meint ic sal u el
seggen ende verstaen doen bat
alse gi wilt tere ander stat
ende u tonen meer ontscouden
op dat gire u ane wilt houden
maer mi steet tantwordene eer
van dien dat gi heden eer
mi op wilt leggen van hatien
mi wondert hoe gi des dorret lien
ende weetti niet dat vroetheit si
alse een van ere sotheit vri
ende quite wilt sijn dat hi dore noet
ene andre doe die es alse groet
ocht ene meerre een groet deel
dies gi quiten sout al geel
in u herte die sotte minne
willic u haetscap werpen inne
gedinct u van oratiuse niet
die so vroet een meester hiet
hi seit die sot die sinen wille
op ene quaetheit hout al stille
dat goet es dat hi ene andre doet
om dirste te werpene ondervoet
in wille u niet verbieden die minne
maer verstaet in uwen sinne
dat ic die sotte minne verbiede
die altoes quelt ende pijnt die liede
al es die sake hets oec waerheide
al verbiedic dronkenheide
daeromme sone verbiedic niet
te maten drinken vrient nu siet
al verbiedic te grote meltheit
die den lieden te swaer aneleit
ine hete niet datmen si
daeromme te vrec geloves mi
want dese sijn al beide quaet
ic wille wel dat gi verstaet
dat ic dese soude prisen node
gi doet vrouwe gi lieget bi goede
ine can u gesmeken twent
gi sijt ter wijsheit noch te blent
dat gi mi aldus wanet vaen
gi ontcopplet u honde te saen
om te vane den hase mijn
gine sijt noch niet so goet logesijn
alsoe en lasic niet van minnen
alse gi mi nu ane wilt winnen
datmen iemenne soude haten
middele minne willic u laten
die ic wille wel dat gi ontfaet
want si wel te prisene staet
ene andre minne geloves mi
es noch die naturleker si
in menschen ende in beesten beide
want hets gerechte naturlicheide
dat elke moeder mint hare kint
dat si met haren live wint
dat es ene minne gemeine
allen dieren groet ende cleine
dese minne en es min no mere
te prisene no te lachterne sere
want hen die nature doen doet
en daeden sijs niet dies sijt vroet
het ware hen lachter alte groet
maer des en es en gene noet
dat ic soude hier af tellen
want u andre saken quellen
die gi te swaer hebt anegenomen
wildi diere noch ave comen
eer u die pine slaet te doet
het ware u salicheide groet
hier bi scone beginne ics niets
dat ic wille dat gi sijt iet
aldus allene sonder minne
maer doet mi in uwen sinne
ic bem edel ende scone
ende vrouwe van groten lone
ende werdich elken goeden man
die nie so vele goeds gewan
noch so vele eren mede
al wart den keysere van romen der stede
ic mochte hem dienen wel met eren
siet wildi u te miwart keren
ic wille gerne u lief wesen
nu seggic u wat u van desen
comen sal ontfadi mine minne
u sal gebreken in genen sinne
dinc negene sekerlike
noch mesfallen in erterike
gi selt werden so groet here
wildi doen dat ic u lere
dat noit meerre en wart gesien
al u wille sal u gescien
indien dat gi mine werke doet
ende mi minnet dore oetmoet
ine hete u werken gene dinc el
ende so mogedi u beromen wel
dat gi hebt ene amie
die en geleec joncfrouwe nie
soe wel geboren no soe hoge
dat si mi iet geliken moge
want ic bem dochter sekerlike
ons heren goeds van hemelrike
die mi so scone heeft geformeert
en sijt des niet tebarenteert
spegelt u in mijn clare anscijn
dat niet claerre en mochte sijn
sone sagedi joncfrouwe noit so scone
noch maget negene van selken lone
die dies heeft orlof alsic doe
ende mach u wel seggen hoe
ic hebbe orlof an minen vader
dat ic mi selven mach algader
geven den genen die ic minne
ende wesen sine gestade vriendinne
sonder blame ende sonder onnere
ende ons beiden soude god onse here
nemen altoes in sire hoeden
ende vriendelike tegadre voeden
seggic wel wat dunct u goet
u god die u dus minnen doet
gelt hi dus wel sinen lieden
besiet dese gichten ende mieden
ende ontsegt mine vrientscap niet
want mageden hebbens groet verdriet
alsi hen ontseggen horen
ende doegens rouwe ende toren
die minnere seide scone vrouwe
ic bidde u dat gi mi segt op trouwe
waer af gi wilt dat ic u diene
redene seide dat ware onsiene
dat gi mi dient maer ic wille dat
dat ic u diene telker stat
ende gi getrouwe blijft mijn vrient
laet den genen dien gi dient
noch en acht te gere uren
up dat rat van avonturen
doet alse meester socrates dede
die noit niet te gere stede
noch om gewin noch om verlies
verhaelde varuwe sijt seker dies
hine bleef in enen poente altoes
weder hi wan ochte verloes
hine was te drover no te blider
dies ginc sijn prijs vele te wider
want dat scrijft ons solijn
dat antworde ende sprac apelijn
dat socrates al openbare
die wijste van alder werelt ware
wat hem deerde wat hem mesquam
in enen poente hijt altoes nam
nochtanne datmenne te doet sloech
omdat hi seide ende droech
dat nemmer en ware dan een god
die hadde over al gebod
dit so predecte hi altenen
datmen gelovede ane dengenen
eraclius ende oec dyogenes
hare herte en was niet alsoe duwe es
om anxt no om aremoede beide
en haddense te meer noit sericheide
maer vaste altoes in enen staet
gesciet hem goet ochte quaet
aldus so doet lieve vrient
ine wille niet dat gi mi dient
van enichger saken tenichger uren
laet gewerden der avonturen
hoet u dat si u nine sla
hoe verre ochte hu na soe ga
en es geen starc worstelere
dien davonture iet ververe
ende hem daer jegen niet en wart
dien achtic niet eens pennincs wart
niemene en soude hem ververen
van hare maer vromelike weren
want si qualic worstelen can
es hi rike ocht arm die man
op dat hi hem wilt weren weder
hine werpse saen te neder
hi en es niet coene diese ontsiet
want der cracht ne heeft so niet
dat si den genen mach verslaen
die jegen hare in stride wilt staen
daerbi en soudmense niet ontsien
want si den genen slaet die vlien
ende ist niet grote scande dan
dat hem verbangen laet die man
die hem mochte wel verweren
wien soude sine quale deren
daer omme vrient en ontsiet
u vander avonture niet
laet haer rat wel keren
den enen nedren den andren eren
ende hout u jegen hare vast
sone mach u en genen overlast
doen noch toren in uwen sinne
gi heet die avonture goddinne
ende segt dat si es gecroent
ende boven inden hemel woent
dat es sceren groet sekerlike
sone heeft in hemelrike
stat negene bi onsen here
want si es sorgelic alte sere
ende dinge die staen ter avonturen
en moegen met goede niet geduren
ene roke so staet in die zee
diepe in die middelt min no mee
ende die hoge daer boven steet
daer die zee dickent jegen sleet
ende scoed met groten baren
nochtan en canse niet tuwaren
met haren strome die roke verdriven
si en moeter binnen bliven
vaste staende up hare stat
maer si maecse dicwile nat
met haren watre dat opvart
maer doch keret achterwart
dese roke vercleedt hare
van clederen met menichgen pare
van selken blomen die van verren
vlinken alse scone sterren
die crude staen daer groene gesait
maer alse die nordewint wait
met sire groeter coutheide
verdelut hi tcrut ende blomen beide
op die roke steet aldaer
een sorgelic bosch dat es waer
daer wonderleke bome instaen
want deen draget sonder waen
vrocht ende die andre negene
daer staen groete ende clene
alse deen groit wart dander droge
alse deen tegeet wast dander hoge
daer es wonderlike locht
alse deen blaet draecht dander vrocht
alle die bome die souden sijn
groene te rechte staen in scijn
ochte si alle verdroecht waren
ende dandre si souden vervaren
te rechte die daer staen al groene
hets daer van wonderleken doene
die nachtegale singet daer spade
maer heft te singenne staede
jupren ende hulen die daer singen
ende haren droven sanc vortbringen
hare sanc es drove dat wetic wale
ende selve sijnse drove altemale
daer boven lopen alle tijt
twe vloede die sijn diepe ende wijt
springende uut borne sonderlinge
dene gevet in waren dingen
scone water getrouwet mi des
dat suete ende soe smakelic es
dat niemen en es dies gedrinct
hine penser omme ende dinct
hoe hijs noch mochte gewinnen
want hijs gesaedt niet van binnen
ende ne mach wesen emmermere
want hem dorst even sere
dies meest drinct hem dorst meer
vele dant dede te voren eer
wies drinct werter dronken af
van dorste en doet geen gelof
so suete eist water alse wi lesen
dats niemen en mach gesaed wesen
leckerheit laetse saeden niet
diese altoes daerwaert tiet
scone ende sachte loept dese riviere
ende clinct rechte na die maniere
ocht timbren waren ocht tamburen
so luut si in allen uren
die ginge ter rivieren wart
si soude van hem so sijn begart
dat hire soude willen binnen gaen
nochtanne soude wederstaen
alse hi quame op dat bort
ende hem vervaren te gane vort
met pinen so dwaense hare voete
soe noede gaen si int water soete
maer alsijs drinken een luttelkin
dunket hen soe suete sijn
dat sire gerne gingen inne
tote den halse ochte tote den kinne
dan liden si den inganc saen
ende vort in dat diepe gaen
ende drinken sere ende baden
ende danne coemt ene vloet met staden
diese weder drijft te lande
dan hebbense gere menicherande
noch te drinkene vander vloet
die hem therte verbernen doet
ic sal u seggen hoert na mi
welc dat die nature si
van diere andre rivieren
si es van selker manieren
dat si es donker ende bitter sere
ende rokende min no mere
ocht ene chemeneie ware
ende van vaelheden openbare
scuemse harde onsuverlike
ende si loep so stuerlike
dat si maket selken tempeest
dat si geliket alre meest
den eiseleken swaren donder
op dese vloet dat es wonder
wait selden suete wint van west
want si es altoes ongerest
metten nordene winde swaer
die altoes hout dat water daer
ongestade met groten baren
die niet en mindren no vervaren
maer wentelen met bergen groet
nie en sach man dies genoet
vele lieden sitten in dese beke
ende weenen harde jamerleke
van haren swaren meswende
ende hare weenen en wart geen ende
menich mensche geet hierinne
niet toter herten maer toten kinne
ende sijn daer in anxten swaer
ende menich wart vanden baren daer
geworpen weder toten lande
ende weder int water altehande
dese vloet coemt so sere draiende
ende met so starken wende waiende
datse hare venijn quadertieren
werp tote indie suete rivieren
ende testort al daer mede
hare doeget ende hare suethede
ende maecse swart ende onreine
die te voren was scone ende reine
ane dese montaenge boven steet
ene herberge cranc ende ongereet
gemac te hebbene sekerlike
het wait het binscht daer dagelike
so sere dat scijnt dat met allen
die sale te neder soude vallen
daer comen sorgen ende tempeesten
die altoes houden daer hare feesten
ende die suete westene wint
wait daer selden al ommetrent
maer grote eiselike baren
comen daer dickent stuer gevaren
dene partie so steet die sale
op den berch ende dandre hangt tale
dat rechte scijnt dat si souden saen
vallen ende te stucken slaen
ic weet dat sekerlike wale
dat noit so wonderliken sale
en wart gesien te gere uren
alse es dat huus ter avonturen
want in dene side dats waerhede
sijn van selvere ende van goude mede
die mure ende scone gemaect
ende metten selven dake gedaect
noit en was scoenre zale negene
oec so wasse met menegen dieren stene
beset die scenen bernende claer
wie thuus siet heeft openbaer
genoech te prisene sine warde
mijn vrouwe ver hovarde
hout hare gerne in allen tiden
om die scoenheit in dese siden
dander deel van deser woninge
en es niet van selken dingen
want die mure god weet
en sijn niet ere palme breet
ende es gedect harde qualike
ende scijnt niet ene zale rike
maer bevende ende sere tebroken
cranc ende met groten croken
ende gescort ter meneger stat
ane hare gedane scijnt wel dat
dat si nine soude staen ene ure
selke woninge hout davonture
alse davonture geert wilt sijn
trect soe in hare paleis guldijn
ende gaet hare daer bereiden
met wel groter behagelheiden
ende gaet haren lichame sieren
met cledren van menichgen manieren
met selvere met goude ende met siden
met dieren gesteente ende gesmiden
ende set alse ene coninginne
dan dunct hare in haren sinne
dat al dat in die werelt leeft
jegen hare niet en heeft
eren noch werdicheiden twint
so groet si hare selven kint
dat niemenne en es in erterike
die hare dunct dat hare gelike
so waent si vrouwe sijn boven al
sine ontsiet engeen mesfal
dan geet si den sale al omme
elken muer ende elke colomme
besien utermaten wale
so verre geet si in dien zale
alse ene die hare niet ontsiet
dat si valt eer sijs weet iet
in die cranke zale daer neder
daer hare vercoveren kume es weder
dan drijft so droefheit ende rouwe
die te voren so grote ene vrouwe
was ende hadde hare so verwaent
dan herpense ende hermaent
hoe wale hoe scone dat hare stont
hare gout hare selver ende hare bont
dies si nu es al quite bleven
si scijnt van allen wel verdreven
dus blijft hare rouwe een groet deel
dan geet si crupen in een bordeel
vol rouwes met wenenden ogen
daermen hare rouwe groet siet togen
dat grote goet heeft si verloren
dat si hilt ende hadde te voren
ende bedi omme dat si es
so verkeert geloeft mi des
dat si die goede werp ter neder
ende die scalke verheffet weder
ende hen gevet grote volheit
goet ende ere ende werdicheit
ende oec neemt sijt weder hen
alst haer coemt inden sen
ende en willes niet meer gedogen
hier bi sijn hare verbonden dogen
omdat si weten niet en sal
wien si doet goet ochte mesfal
ende bidie dattie avonture
werp op ende neder in menichge ure
biden kere van haren rade
beide die goede ende die quade
so laet u gedinken dat ic seide
van socratesse die alle beide
die avonture goet ende quaet
altoes hilt in enen staet
menich exempel mogedijs vinden
wildi te sokene u geninden
daer gijt bi proeft al sonder spel
bi senica so proeft men wel
ende bi nero den coninc
mar daeraf cortic nu die dinc
om dattie redene openbare
u daer ave te lanc ware
van nero den quaden wrage
die dede binnen enen dage
rome verbernen die goede stat
ende doeden dedi oec na dat
van romen die senature
hi was wreet ende fel ter cure
doe hi doedde sinen broeder
ende oec ontleedde sire moeder
omdat hi die stat anesach
daer hi ix maent in lach
ende daermense te stucken sneet
daer besach hi elc let gereet
die scoenheit die dar lach an
wie sach noit so quaden man
doe hi aldus besach die lede
dede hi in sine camere mede
den wijn langen ende woude drinken
ende dede hem den nap al vol scinken
bi sire suster hi oec lach
hi nam daert menich toesach
tenen wive enen man
daer na dedi die cledre an
ende cleedde heme alse een wijf
ende leverde enen man sijn lijf
te seneca sinen meester goet
seide hi dat hi sterven moet
maer hiet hem dat hi kiese dat
wat doeden dat hi gerde bat
want hi emmer sterven moet
doe dat sach die meester vroet
dedi hem laten an elken arm
ende sitten in een bat al warm
ende seide laet mi hier tote tien
datmen mine ziele moege sien
blidelike sceden van mi
ende varen ten hogen coninc vri
diese hadde mi gesent
sonder te hebbene meerre torment
dus starf daer die goede man
daer mesdaet engene was an
dan dattene die keyser plach
ere te doene waer dat hine sach
gelijc scolier den meester doet
dies seide die keyser en es niet goet
noch werdich dat hi iemenne ere
die van romen es keysere ende here
ende oec vander werelt mede
maer hem te eerne so es sede
maer op dat gi altemale
mine wort verstaet hier wale
so mogedi merken dat rijchede
no goet no ere no werdichede
noch gracie negene der avonturen
den mensce maect goet van naturen
hine blivet altoes in sinen staet
es hi goet ocht es hi quaet
ende es hi machtich so toent hi bat
sine quaetheit telker stat
dan hi arm ende neder ware
ende lage in davonture sware
so conste hijt getonen qualike
dat hi wel soude tonen ware hi rike
nu segt men ene domme tale
die gi moeget merken wale
dat ere ende rijcheit mede
verwandelen doet tsmenscen sede
dat es logene al te groet
maer goet ende ere toent al bloet
van wat seden dat si waren
eer hen dat goet quam toegevaren
alse een heeft ere es hi dan fel
so mogedi danne weten wel
dat hi was fel te voren
eer hi ten eren waert vercoren
dit en es engene moegentheit
maer het es ene felle quaetheit
want scrifture seit diet verstoede
dat moegentheit en es maer in goede
want niemenne en laet te doene goet
en sie dat hem armheit doet
ende men mach wel sien hierbi
dat quaet te doene niet ne si
ende dat willic u proven wale
men segt ende hets ware tale
dat alle dinc vermach onse here
nu mochte iemenne seggen mere
god en vermach geen quaet
dats waer ic wille gijt verstaet
nochtanne vermach hi alle saken
hier bi willic dit waerheit maken
dattie quaetheit niet en es twint
sintse goeds cracht niet en kint
nu willic dit nederleggen
ende vort van der avonture seggen
en siedi niet hoe wonderlike
davonture wert op erterike
datsi den quaetsten die iemen dachte
talsoe groeter eren brachte
dat hi was here verre ende na
ende dede den goeden seneca
doeden sonder sijn verdien
men sal op davonture niet sien
noch achten op hare geloven
weder si werp onder ochte boven
den mensche ochte waer sine laedt
dies willic dat gise haedt
ende van haren geloven vliet
ende op hare en achtet niet
claudius hi plach sere
te lachterne den god den here
die nie den scalken verhoef
ende goeden gaf bedroef
maer selve so antworde hi mede
dat elre om god niet en dede
dan dat hi vallen soude te meer
in tormente ende in seer
daerment hem loent altemale
ende gi wildi mi dienen wale
alse gi hort ane die tale mijn
so mogedi mijn vrient wel sijn
ende u gebreect danne nemmere
goet no raste noch oec ere
ende wat es danne dat gi meent
ic sie dickent dat gi weent
ende traenoget van rouwen
gelijc datmen mach drupen scouwen
ene clocke wel lieve minne
daermen rose water maect inne
in houde u over engenen man
want hens geen man die niet en can
hem bedwingen van dien saken
diene te scanden mogen maken
die duvel selve uter hellen
doet u dus u selven quallen
ende u selven dus verslaen
dat gi weent so menegen traen
dit doet u god dien gi te voren
hebt te dienne dus vercoren
hi brinct u toe al dese martire
hi vercoep u harde diere
sine manscap die gi gewont
hi berst ende jaget alse een hont
ende houd u van herten fadde
enen man die sen hadde
soude hijt qualijc gedoen moegen
laet varen goet man u doegen
ende hort na mi het sal u mindren
ende laet weenen wijf ende kindren
ende die cranc sijn van daede
ende sijt starc selve ende gestaede
al siedi die avonture comen
jegen u ende niet tuwen vromen
want si keren moet haer rat
waer si wilt te wilker stat
dat en mach hare niemene verbieden
van hogen no van nedren lieden
ende dat machmen merken wale
bi nero daer ic die tale
af hebbe geseit die felle die quade
alse hi hadde al sine mesdade
gedaen ende gehent sine quaetheide
alse ic u hier voren seide
so haettene dat volc soe sere
dat sijt gedoegen wouden nemmere
ende jagede al uter stat
die te voren so hoge sat
dat hi was al der werelt here
ruemde nu die stat met sere
ende versochte sine vriende
mar hine conste niemen vinden die hem diende
sine sloten jegen hem hare dore
ende lietene vaste vlien daer vore
ende hem volgede menich man
die hem gerne ware comen an
om te nemene hem sijn lijf
aldus vloe henen die kaytijf
met iii knechten in enen vergiere
daer bat hem die ongehiere
dat sine wouden slaen te doet
sine meshope was so groet
dat hi emmer doet woude wesen
hem selven doe doedde hi met desen
maer eer bat hi dat si hem sloegen
sijn hoeft af ende hene droegen
iwerinc van daer omtrent
dat hi niet en worde bekent
ende hier inde dat keyserrike
van sinen geslechte sekerlike
nochtan segmen vorwaer
dat hi sine irste vif jaer
dat keyserrike berechte so wale
dat noit en wart te genen male
so berecht alst van hem was
want alse hi ene sentencie las
dat ane minscen lijf ginc
so ontfarmde hem soe die dinc
dat hi weende vol beide sijn ogen
maer sint viel hi van dus hogen
bi sire quaetheit die hi dreef
dat hi doet in aremoeden bleef
noit en conste te gere uren
cresus gehoeden der avonturen
die coninc was van al liden
hine was onder te selken tiden
ende selken tijt boven mede
dese cresus hi was tere stede
gevaen ende men brochtene ten viere
daer hi soude bernen sciere
doe quam een regen gevallen so groet
dat hi dat vier al utegoet
ende die lieden vloen den regen
ende cresus vloe oec die degen
wat hi henen mochte gevlien
so dat hi cortelike nadien
weder quam in sijn rike
ende wart coninc machtelike
doe maecti weder nuwe orloge
daermenne vinc ende hinckene hoge
doe wart hem gediet sijn droem
van ii goeden die op den boem
hem dienden alle beide gader
jupiter onse god onse vader
die hilt een vat ende dede hem dwaen
phebus wasser bi gestaen
ende hilt hem die dwale mede
dese ere diemen hem hier dede
maectene int herte so groet
dat hem niemene sijn genoet
en dochte in die werelt wesen
phanie sine dochter sprac met desen
die hare wel an drome verstoet
ende noit en smeecte enen voet
lieve vader seide die maegt
dese droem es rowech dien gi saegt
u grote hovarde die es quaet
die avonture dat verstaet
maect haer sceren sere met u
alse ic u mach seggen nu
bi desen drome diese u toende
al waest dat si u verscoende
si meint daermede vader mijn
dat gi sult verhangen sijn
ende op u dan rechgenen sal
ende daerna suldi drogen al
metter rayen van der sonnen
davonture heeft dit begonnen
alse u te wisene ane die galge
ende alse gi hanget met uwen balge
salse u nemen die guldine crone
die u hoeft versiert soe scone
ende salse geven enen andren man
daer nu cleine geleit an
ende daer gijs op en moedet twint
here coninc here ic bem u kint
wat soudic vort met smekene gaen
aldus so moetti sijn verdaen
ende om dat ic dat ware
u wille ontbinden openbare
so seggic die dienst groet
die jupiter die god boet
dats die locht die u sal
dienen vanden watre al
van regene van blixeme ende dondre
phephus die god vanden wondre
die u aldaer die dwale hilt
dats die sonne met haerre gewelt
die sal u emmer weder drogen
die boem daer gi op saet wel togen
die galge daer gi an hangen selt
niet el vader u droem en spelt
u steet te lidene dese pine
davonture die joncfrouwe fine
wrect die arme liede over u
die gi so sere quellet nu
met uwer groeter overmoede
daer gise niet met goede
laten en wilt met gemake
dits der avonture sake
dus werpsoe menichgen hogen man
so onder voet dat hine can
op weder nemmerme gecomen
sine hebbe hem groet ende ere genomen
ende werrebalt met hem vele
alse ene die sot es van spele
aldus so deilse goet ende ere
alse ene die en roect niet sere
wien sijt neemt ochte geeft
indien dat doch iemenne heeft
niemene so en prise ene not
noch om hereit noch om gebot
sonder haerre dochter wart
edelheiden diese heeft begart
ende mint vore die werelt al
hare naeste nichte dat es geval
mare avonture niemenne geeft
haerre dochter hi en heeft
sine herte gesuvert wale
van dorperheide altemale
want niemenne en es so groet here
mint hi quaetheit sine hatene sere
edelheit soe es ene dinc
die noit in dorper herte en ginc
dies biddic u lieve vader
laet u dorperheit algader
ende u grote hovardicheit
sijt den riken gerne gereit
ende hovesch onder uwe maisniede
ende ontfarmt uwer armer liede
dit soude sijn conincs manieren
hovesch ende milde ende goedertieren
ende hier met wart hi liefgetal
onder dat gemeine volc al
ende sonder dit en es hi maer
gelijc enen andren man dats waer
aldus castidene phanie
mar sot en gelovede nie
dat hi elre sin an leide
dan allene an sine sotheide
want cresus liet al gewerden
sine sotheit ende sire hoverden
ende seide dochter gi hebt onrecht
dat gi mi aldus berecht
ende minen droem aldus bediet
ic hadde liever dat gijt liet
dan gi mi dus van logenen dient
die goede sijn bat mijn vrient
si selen hier beneden comen
te mire eren te mire vromen
ende mi doen alsonder waen
den dienst dien si mi verstaen
daeden in minen edelen droem
daer ic sat op den hogen boem
dus troeste hi hem selven daer
doch quam davonture daernaer
diene niet en liet ontgangen
hine moeste bi sire kele hangen
ende hiermet moegedi altemale
proven vrient ende merken wale
dat hare rat ongestadich si
laet hare ende houd u ane mi
want sint gemessen die grote heren
wies sal hem darme volc toekeren
ende wildi des geloven niet
so gelovet doch dat gi siet
van menfrote die lange wile
hilt tconincrike van sisiele
in paisen ende in vreden groet
sint so slogene karle doet
van angou ende van provencen grave
daermen seit vele duechden ave
ende behilt sijn conincrike
ende coenradine cortelike
dedi aveslaen sijn hoet
nemmer en moestens danc groet
hebben die princen van alemaengen
heinric sconincs broeder van spaengen
vol van hovarden ende van traisone
dien dedi sterven in sinen prisone
dus verloes menfroet tspel
alse wi alle sagen wel
ende die grave bleef coninc ende here
sint duchte hi die quaetheit sere
van mersaelie ende dede vaen
die beste ende thovet afslaen
ende wart coninc daer gecoren
soudic u allen laten horen
sijn gevaren van inde torde
een lanc boec daer toe horde
besiet vrient hoe u baegt
davonture diet al draegt
den enen boven den anderen onder
die avonture si es een wonder
en es hi sot die hare geloeft
of daeromme verdroeft thoeft
ende gi die eens cusset die rose
twi makedi so grote nose
ende daeromme so sere gaet weenen
waendise cussen altenen
ende driven uwe weeldicheide
lieve vrient dat was sotheide
maer om dat u sal troesten te meer
so penst om dat ic seide eer
van menfrode ende van coradine
die quader waren dan sarrasine
ende jegen die helege kerke swaer
ende penst vort van daer
van cresus ende van nero
hoe hem davonture ginc to
ende werpse van groter rijcheit
in aermoeden ende in elendicheit
waertoe soe es hovarde goet
die de hoge man pinen doet
hi soude harde node sien
hoe dat cresus ende van wien
wert gewerpen in daremoede
penst oec om die vrouwe goede
ecuba daer ic af las
die coninginne van troien was
ende hectors moeder ende parijs
oec leest distoren van sincabrijs
die hoge coninginne vri
darius moeder van persi
hoese davonture onder leide
in wel groter ermoedicheide
mi wondert sere bander side
dat gi die hebt tallen tide
gestudert in uwe boken
dat uwe studeren ende uwe soken
u en doet engenen stade
gi vergetes bi onrade
wat diet u studeren siet
gi vergetes gine houdes niet
ic segge u dat leren souden
vroede lieden diet behouden
diet leggen in hare herte vast
want const es ene lichte last
te dragene ende sonder pine
want die hadde altoes int herte sine
sine exemple ende sire leringe
hem en mochte in waren dingen
niet gescien engene blame
die hem van avonturen quame
noch hine gave niet op davonture
wart goede wart quade wart sachte wart sure
hine soudse al laten varen
mar gi lieve vrient tuwaren
mi dunket u niet int herte en gaet
so dickent gi u hoeft omslaet
dese ongeordeneerde minne
hout so gebonden u vif sinne
dat ic u niet en can bekeren
doch willic u een exempel leren
jupiter onse hogeste god
die overal heeft sijn gebod
heeft altoes bi hem gelegt
alse ons die clerc omerus segt
in sinen huse ii volle tonnen
henne leeft minsche onder dier sonnen
man no wijf out no jonc
hine moeter af drinken sinen dronc
want het es ene taverne
daer avonture niet in scerne
taverniere al ave si
selc drinkes meer geloves mi
ende selke drinkens min
na dat hare coemt in haren sin
ende gelust der tavernieren
ende jegen datse es goedertieren
hets iemene cume hine drinkes daechs
ene pinte of meer des gelaechs
nadat sijt hem giet inden mont
hens mensce so blide te gere stont
mar hort hi dinc die hem wanhaget
hine wart drove ende versaget
ende weenter omme ende heeft rouwe
daeromme soude elc sijn getrouwe
in sijn herte op onsen here
ende soude der avonture kere
laten varen ende hare lone
al warense quaet goet ocht scone
nu willic u te deser uren
laten varen vander avonturen
ende van haren swaren rade
al haddics harde wale die stade
ine conste u al niet vertellen
beide hare hulpen ende hare quellen
dies willicker swigen af vort meer
mar ic wille u seggen eer
drie poente die mi gaen
int herte nu horse saen
want men seit ter meneger stont
dat es in moede dat spreect de mont
hort ende verstaet mine redene wale
ende laetise varen altemale
so doedi u lachter in allen sinnen
deen es dat gi mi wilt minnen
dander poent es dat gi haet
den god van minnen ende versmaet
terde es dat gi niet en priset
davonture wat van hare riset
lieve vrient duncti u wesen
te cranc ende tonmechtich tesen
drie poente te houdene al
doet minen raet ic sal
u dat irste lichten sere
doet dat irste so help u ere
ende mint mi al moederene
doedi dit dinc allene
so seldi der andre quite wesen
so mochti vaste ane desen
so wie dat in sinen sinne
redene heeft avonture ende minne
so versmaet hi altemale
dat sceen an socratesse wale
die mijn vrient was getrouwe
hine hadde noit bliscap no rouwe
om minne no om avonture mede
dies radic u hout sinen sede
ende plant u herte in dat min
gi selter andre quite al sin
dit eischic u al moeder ene
dit es ene bede clene
seldise doen wat seggedi
ontpluect uwen mont antwert mi
hi heeft te lange toe gestaen
berecht mi seldijt anegaen
die minnere seide vrouwe fijn
dit en mach niet anders sijn
ic moet dienen al mijn leven
minen meester sonder begeven
want hi mi riker op enen dach
c werven maken mach
dan gi ocht iemene die nu leeft
alse hi mi die rose geeft
in hebbe wat doen van andren goede
ic wille met herten ende met moede
minen meester sijn convent
houden ende bedriegene twent
mine herte en soude niet genoegen
dat si die rose soude wisselen moegen
om u ocht om iemenne el
so wert heft hise dat wetic wel
in prisene niet een broesch gras
socratesse hoe rike hi was
ic en wilre nemmeer af horen
te minen meester alse te voren
willic keren ende hem houden
sijn gelof et wart vergouden
in ginge hem ave lude no stille
al soudi mi leden in die hille
in mach hem mijn herte ontrecken niet
so wat so mi daerna gesciet
mijn deel so esser ave smal
want suete ontfaen hi heefse al
ende wilse hem gerne laten
die rose en mochtic niet verhaten
ende u minnen bi onsen here
want gi dunct mi dorper sere
dat gi cullen dorstet nomen
want selke wort es selden comen
ute monde van hovesscer maegt
ic segge u dat mi sere wanhaegt
dat gise nomet so overgrof
gi wares met min comen of
want gi haddet omgaen wale
ende verhoveschst bet uwe tale
alse een hovesch wijf doen soude
men siet dicke dese voestren boude
alsi hare kindre baden ende dwaen
dat sijt al nomen ende nine omgaen
want si sijn boud in hare tale
seggic waer dat siedi wale
alse dit redene hadde gehort
loech si sere ende seide vort
lieve vrient seise ic mach wel
nomen die dinc  waen soudic el
die niet en sijn dan al goet
gelijc datmense nomen moet
properlec met haren name
en geens dincs en hebbic scame
en ware dat sonde ware vor goede
dies soudic mi scamen ende doen noede
want sonde sone dedic nie
noch en begerde dat si gescie
wat waendi dat es sonde
dat ic properleke metten monde
die dinc nome gelijc dat si
heten  neent niet geloves mi
ende die mijn vader van hemelrike
met sinen handen sekerlike
maecte in hare figure
om dat menscelike nature
daer bi soude bliven ende gestaen
anders sout te niewete gaen
bi naturen maecte onse here
ende bi sinen wille sere
inden vede ende in gegaden
dingen die nu staen te staeden
ende die cracht van tonfane
so leit altemale hier ane
om dat deen vanden andren sal comen
die werelt hadde inde genomen
cortelike en hadde gedaen
die dinge die ic u doe verstaen
aldus eest oec in stomme diere
al steerfter een sine maniere
ende sine materie blijft in andren
wat si sterven ofte verwandren
die minnare seide na mijn horen
so ist nu quader dan te voren
gi wilt mi scelden ende castien
ende sijt selve vol van ribaudien
hets waer god maecte onse here
die dinge die gi nomet ere
maer die lodderheit die gi spraect
god en heeft die niet gemaect
gi sijt sot dat gise noemt gerne
mi dunct gi wilt mi driven tscerne
vrient seide redene die wise
sotheit en steet in minen prise
noch noit in niemens prijs en stoet
al es mi in minen moet
dat ic u minne gerne name
mare sint u es onbequame
so steets mi te swigene wale
maer besiet mi altemale
dat gi quadere niet anegaet
al eest dat gi mi bestaet
ane te sprekene uwe sotticheide
om dat gi wout dat ic seide
enich dorperleec gescal
dies ic mi wel hoeden sal
wet wel vrient dat ic u
hebbe gecastiet tote nu
dat hebbic om goet gedaen
in ben met u so niet bevaen
dat ic scelde om u sprake
want scelden es ene cranke sake
ende quaet spreken geloves mi
seggic dat noch quader si
wet dat ic mi wreken soude
anders op dat ic selve woude
want doverste rechtere hi sal
mi daer af wel rechten al
in wille scelden noch oec striden
noch oec mensce te genen tiden
doen scaemte ocht verhalen bloet
es hi quaet ocht es hi goet
hi belijs selve ochte hi wille
wat hi belijt ic swige stille
want quaet seggen en wart niet
els dan gerechte duvellie
die tonge soude gebreidelt wesen
want wi in tolomeus lesen
van almageste int begin
ene redene die vele heeft in
die man es wijs die pine doet
hoe hi sine tonge gebreidelen moet
sonder die spreekt van gode allene
daer af en es gene redene clene
want goede van hier boven
en machmen te sere niet loven
noch te sere ropen genaden
noch te dienne maken staeden
noch gebenedien te sere
noch hem gedanken al die ere
die hi den mensce heeft gedaen
want catoen doet ons verstaen
van sinen boke int begin
ine weet ocht gire laest noit in
de irste doeget est out ochte jonge
es dat hi breidele sine tonge
daer bi lieve vrient doet soe
dwinget u tonge ende en spreect toe
te niemene engene overdaet
soe doedi wijsheit dat verstaet
een dinc magic seggen u
sonder hatie wildi nu
ende wale sonder blame mede
mi dochte wale dat hi mesdede
dien ic gemint hadde gerne
dat hi in nerrenste niet in scerne
mi hiet vol ribaudie sotte
mi te lachterne ende te spotte
sonder verdienste sijt seker des
mijn vader die coninc es
vanden inglen in hemelrike
hi es hovesch sekerlike
ende alle hovescheit ute hem vloit
ende alle doeget in hem groit
ende mi gevoedt heeft al mijn leven
hi heft mi ene maniere gegeven
dat ic die dinc nomen mach
properleke sonder ommeslach
ende sonder te doene mesdaet
die mi versprac hi dede quaet
ende van dien dat gi op mi legt
daer gi mi met wedersprect
dat god onse here maecte beide
die saken die ic voren seide
maer hine maecte niet die namen
dies soudic mi te rechte scamen
gi segt waer god maecte al
dat is ende was ende wesen sal
maer der namen en maecte hi niet
maer mi beval hi ende hiet
dat icse noemde na mijn begeren
dat ic dede al sonder sceren
elc also alst es genoemt
na dat in die redene coemt
ende hebt edelecke gedaen
bi plato mogedijt oec verstaen
die seit dat ons gegeven si
wort ende tale daer bi
dat wi tonen selen gereet
dinc die ons in therte geet
ende nu daer gi mede opvart
ende segt dat sijn lelecke wart
ende oec dorper die ic segge
berecht mi dies ic u vort legge
ochtic die hen gaf die name
na dat mi best was ende bequame
hadde cullen geheten helichdoem
ende soe weder jegen stroem
helichdoem cullen geheten
soudi danne wel willen weten
dat cullen waren een hovesch wort
ende helichdoem den dorper gehort
ende soudemen danne hebben gepleghen
cullen tanebedene ende beslegen
in selvere ende in goude goet
gelijc man helichdoem nu doet
ende gecust soude hebben die
nu hort dat u goet gescie
ende berecht ten besten mi
ocht dat wort nu quader si
dan ocht helichdoem hadde geheten
neent niet dar mogedi weten
ic maecte twort dies seker ben
dat noit en quam in minen sen
noch in mine herte oec dorperheide
god onse here die maecte beide
die so hovesch es ende so vroet
het dochte hem selven harde goet
en magic niet nomen die dinc algader
die god maecte onse hemelsce vader
gine moet mi daeromme opvaren
ochte si te nomene bleven waren
want men meende en soudemen weten
datse die vrouwen anders heten
in vrankerike dats bi costumen
men sout anders niet heten cume
dan bi haren properen namen
het ware dat bi costumen quamen
ende nomense dwart met vollen monde
sine daeder an en gene sonde
costume si es sere van machte
want menichge dinc maect si sachte
en daet costume openbare
ende goet die onscone ware
die lieden geven dats grote scame
desen dingen menichgen name
si hetent borsen si hetent harnasch
oec heetmen hapertasch
ende dat es omgaen crankelike
men sout nomen properlike
gelijc dat sine name si
dat ware beter geloves mi
in onse scole men dicke segt
ende bi gelijcnessen legt
dat in die lettre niet en steet
alle die saken dire an geet
dat ic u seide van gegaden
wildijt horen al met staden
ic salt u seggen altemale
ende ontbinden harde wale
die scone loegenen vanden auctoren
ende vanden poeten moegedi hoeren
diere om studeren oit ende ie
hare hemelicheit hare philosophie
salic u seggen nu wildi
tuwaren mi dunct gi moegter bi
leren dies gi mocht verhogen
segt mi vrient sal ict doegen
ochtic u noch bet ontbinde
ende lere gelijc enen kinde
alle die saken diere anegaen
segt mi vrient waert wel gedaen
vrouwe gine dorret u niet pinen
die wort sijn selc als si scinen
hens niemen diene versteet dese tale
hine machse kinnen harde wale
men daerse anders niet ontbinden
dat wi oec in poeten vinden
hare logene ende hare bispele
daerop en achtic niet vele
want ic niet mach genesen
hen moet bider rosen wesen
ende mochtic die noch vercrigen
ic liete al die glose swigen
in hebbe des onbindens niet te doene
sint gi te seggene sijt soe coene
dat wort al properlike
so houdic u vrouwe sekerlike
onsculdich vanden worden beide
die u mont ten minen seide
het es goet het dunct mi ere
ine dunker te pensene om nemmere
mar vrouwe doer god genade
bem ic sot dats mine scade
en lachter mi niet te sere
mi dunke ic dede mi selven ere
dat ic die manscap ontfinc
van also hogen coninc
ben ic sot wat geets ane u
ic wille minnen daer ic tote nu
hebbe gemint den rosen cnop
nemmermee sone gevickene op
ende gavic u danne mine minne
ende niet en ginge ute minen sinne
die scone rose diere in steet
so waer ic danne weet dat gereet
jegen u in groter valschede
ende jegen minen meester mede
hier so blijft mine herte te lone
altoes an die rose scone
dies laet staen u castien
want een twint mine mach dien
want wildi meer des spreken wort
gi siet mi vlien van u vort
ende alse redene dat verstoet
maecte hare enwech die vrouwe goet
ende sciet van mi ende liet mi staen
in swaren gepense ende sere bevaen
met rouwen ende met sericheiden
doe gingic henen sonder beiden
te minen vrient ende telde hem al
mijn vernoi ende mijn mesfal
van inden torde gelijc dat gi
hiervoren hebt gehort van mi
doe seide vrient geselle laet varen
uwen rouwe ende u mesbaren
want gi sijt om niet ontaen
al es gevangen suete onfaen
sint hi u een cussen onde
so salne harde onlange stonde
enich prisoen gehouden moegen
hine sal u sciere verhogen
maer wildire af comen in vrauden
so moetti u vroedelijc houden
ende ghetroost u hier bi zaen
want twaren hi sal wel ontgaen
neent vrient hets buten spele
ic hebbe nu viande alte vele
al waert ware quade tonge allene
die mi therte dorebijdt al rene
met rechte woudic dat hi vervore
want hise alle heeft bracht in rore
sorge ende scande si hadden wale
geholen ende dangier altemale
en warre die duvel niet toe comen
diet mi al nu heeft benomen
want die quade vule glottoen
hadde alle dandre vergadren doen
die mi sal deren al mijn leven
die suetonfane hadde sien beven
alse hem ver jalosie ane riep
die quade quene die niet en sliep
ende diene versprac in lanc so mere
hem souds ontfarmen harde sere
doe vloe ic met deser spraken
doe dedemen den casteel maken
daermen dat suete kint in dede
nu raedt vrient dore hoveschede
ochte sekerlike ic blive doet
want mine rouwe es so groet
doe sprac vrient als een die wel
conste al der minnen spel
ende seide nu en mestroest u niet
al eist dat gi doegt verdriet
maer dient den god vander minnen
getrouwelike in allen sinnen
dat hi u niet in ontrouwe
en vinde want het soude u rouwen
vonde hi u gelovich in enichgen saken
sint hi u sinen man woude maken
dat hi niet verradre en dede
peinst op die grote hoveschede
die hi u noch hier na doen sal
alse hi uwen wille doen sal
al mert hi u te lange een deel
ongeval en doet al geel
also alse segt die avonture
peinst te dienne al werdet tsure
den hogen god vander minnen
gi selter af groten loen gewinnen
set in hem al uwe gedachte
en es dinc gene so sachte
het ware lachter ende grote onnere
lietti uwen gerechten here
die u noit lude no stille
en heeft te latene engenen wille
nu salic u seggen wat gi doet
dat gi in langen uwen voet
niet en set om te gane
tien castele te scouwene ane
dese wint en si al gelegen
ende die niemare een deel geswegen
geviele oec soe die avonture
dat gi ledet biden mure
so hout u soe al u gedane
alse ochte u ane suete onfane
niet en gelage groet no clene
maer gevielt dat gine allene
staende vore enichge venstre siet
so siet op hem en lates niet
ontfarmelike metten ogen
dat seldi so heimelike togen
dat niet ne si al openbare
eist dat hi uwes wart geware
hi sals vele te blider sijn
al keert hi van u sijn anscijn
ende luect die venstre daer hi staet
hi salre loken dat verstaet
om u te siene daer hi wel
dore die wrogeren die sijn fel
hoet u geselle dat es mijn raet
waer gi coemt ochte gaet
dat u quade tonge niet en sie
die god onse here vermaledie
gevalt oec dat gine ontmoet
mijn raedt es dat gine hovesscelike groedt
ende niet en verwandelt uwe gedane
noch geeft hem niet te verstane
dat gine haet om dat hi seide
want vroet man dect sine gramheide
wet dat alle vroede minneren
die bliscap vander minnen geren
quade tonge ende sine geslachte
die nu sijn van groter machte
dienen ende also seldi
ende eren mede geloves mi
ende bieden hem siedi ooc vroet
met sueter tale have ende goet
daer gi hen met sout dienen gerne
men mach den dief wel driven tscerne
want quade tonge es altemale
verradere ende dief dat wetic wale
want hi steelt den minsce sine ere
die en mach hi nemmermere
ende sine goede name daermede
mi dunct dat ware beter sede
datmen dien ane die galge hinge
dan die stelen der liede penninge
ocht cleder ochte coren in scuren
dese sijn quite talre uren
updat sijt virevout weder gelden
mare van quaden tongen tselden
soe neemt den minsce sine ere
die hi hercriget nemmermere
dat doet die tonge vuel ende quaet
die daerin werp tsduvels saet
mare gelt dat machmen wale
met gelde betren altemale
quade tonge eest vleien goet
watmen siet wat menich doet
dat hi die hant custe openbare
hi woude dat si verbornen ware
ofte dat hi ware in tartarie
datti daer mochte clappen die
daeromme woudic dat quade tonge
so verre in die zee ware gesprongen
dat si meer en quame te lande
om te seggene iemene scande
quade tonge ende sine mage
die sere wassen alle dage
moetmen houden met barate
met dienste ende met sconen gelate
met smekene ende met salvene mede
geminget met valscher genemichede
ende nigen ende gruten met
want hets goet ic wille gijt wet
den hont tsmeken te sire steden
tote dat een man den wech es leden
dus machmen breken sine clappinge
ende met dusdanichgen dingen
seldi noch te boven al comen
der stucken die gi hebt ondernomen
der quenen die hoet suetonfane
diere pijnt altoes te dienste te stane
ende daertoe met ver jalosien
die god moete vermaledien
dies si so scalc es ende so quaet
dies si te benemene staet
den lieden bliscap ende spel
gonneert werdsoe si doet niet el
dat si so quaet es ende soe onrene
dat si die dinc wilt hebben allene
al naems elc man sijn gevoech
nochtanne so bleves daer gnoech
die de dinc spart hine es niet vroet
die nine mindert wat menre afdoet
hets alse die kerse in die lanterne
daermen ane al sonder scerne
dusentich kersen mach ontsteken
nochtanne salre af niet gebreken
lichts noch mindren niet dat vier
vander saken eist aldus hier
wat ic meine versteet elc man
die evel ende goet bekinnen can
hebben desen te doene ondienst
so dient danne dat es u tsienst
ende doet hem ere dat es mijn raet
ende doet so emmer dat verstaet
dat sijs geware werden niet
dat gise wilt bedriegen iet
want selc helst selken openbare
hi woude dat hi verhangen ware
an ene galge met sire kelen
nochtanne gaet hi met hem spelen
om te vorderne sinen wille
dien hi draecht in therte stille
ende alse gi coemt tien portieren
dien seldi hovesscelike antieren
ende geven hem scoenheide alselc alse gi
hier selt horen nomen mi
rosen hoeden alle maniere
die niet en sijn van coste diere
ende siden huvekine van cleinen drade
op dat gijs wel hebt die staede
ocht iet dat hen onfangelic si
ende dan radic u daerbi
hen te vertreckene al u leet
ende die pine die u versleet
ende tdogen dat gi hebt van minnen
ende en condi oec niet gewinnen
gichte sie en sie u te swaer
ochte en liggen alsoe naer
so doet gelof groet op die stede
gelof en breect gene lede
geloeft u dat wart vergouden
ende swert diere dats al behouden
want logene so heeft die maniere
dat soe wilt sijn gesworen diere
ende eer gi ongenerent gaet
so gevet uwe trouwe dats mijn raet
ende bidt hem dat si u geraden
ende oec mede staen in staden
weent vol u ogen met heten tranen
sone salmen gere loesheit wanen
knielt ende legt te gadre uwe hande
bidt ernstenlic hebs gene scande
sucht van herten ende wel gedichte
ende vaget van tranen u ansichte
want tranen muruwen dats wel inscijn
herten die ontfarmich sijn
en condi oec geweenen niet
so net uwe ogen daert niemenne siet
met ure spekelen over ancun
ochte stoet ontwee enen enguun
ende metten sape bestrijct u ogen
gi selt dan wel weenen mogen
want het doet weenen elken man
menich truffere diet wel can
ende weenen met groten barate
ende scinen minnende bi gelate
die nochtan noit en minden
anders dan si hier met vinden
die vrouwen in sachten wille
die hens ontfarmet lude ende stille
wisten die vrouwen wat si jagen
si ontfarmder te genen dagen
ende es u soe die wech benomen
dat gi gaen en dort no comen
daer si sijn no daer no hier
so moettiere senden enen messagier
diet gerne doen om uwe lieve
of met talen ofte met brieven
ende scrijft hare dats u betame
maer en set niet uwen name
want daer mede es menich bedroghen
die wel waende wesen in hoghe
hoet u oec dat ghi niet
met kinderen doet u ghebiet
want het es der kinder sede
dat sire gerne spelen mede
met dat si hebben onderhanden
ende dat vergaet hem dicwile te scanden
alst coemt onder die vrogeren fel
die altoes en geret niet el
dan te breidene der liede onnere
dies geve hem lachter god onse here
dese portieren sijn alle uren
so ontfarmich van naturen
eest dat si u gichte ontfaen
so selense u te hulpen staen
gelike dat die loder maect
den valke alse hi daes gesmaect
diene ter hant comen doet
aldusso maect gichte ende goet
die portiere van sachten sinne
jegen diegene die dragen minne
ende geviele dat gise oec vont
so overmoedich talre stont
dat gise met gichten noch met beden
noch met weenen noch met geneden
no met smeken en cont verwinnen
hine verstake u in allen zinnen
beede met worden ende met daeden
keert dan wech ende wacht ure staeden
ende laetse in paise bliven hier
en smalt noit case jegen tfier
alse sere alsi selen doen
omdat gi hen sijt ontfloen
ende u wanen u meer vercrigen
dies moetti een stuc swigen
want die dorper heeft so behagel een herte
diene meest mint doe hi meest smerte
ende die hem meest onderdanich es
dien scuwet hi meest sijt seker des
mare alse een man geet sire verde
ende bliven laet sinct sine hoverde
ende het dunct hem quaet gedaen
dat hine dus heeft laten gaen
ende sijns te doene en heeft nemmeer
dan prijst hine diene lachterde eer
dus moetmen soeken menichge manire
ende doen gelijc den marniere
die vart op die welde zee
ene sterre soect hi ende nemmee
daer hi mede wille varen
sijn seil trect hi op te waren
ende dorezelt wel menich lant
beide potau ende ingelant
hine zeilt bi enen winde al niet
hi strijct tseil als hi storm siet
dore den tempeest ende den wint
dus moet hi doen die gene die mint
sal hem van minnen goet gescien
hi moet connen jagen ende vlien
noch seggic u ene maniere
het doet goet bidden desen portiere
want niet verliest men daermede
dan een man verlore sine bede
ende sine pine ende sine stonde
van dat hise irst minnen begonde
sidi ontfaen dat es u genoech
want so hebbedi al u gevoech
ende en sidi oec niet ontfaen
so seldi hovesscelike enwech gaen
ende engene gramscap togen
noch met maniere no met ogen
maer gelaet u blidelike
nochtanne eist onmogelike
datmen u verdriven sal
en doe kinlic ongeval
hoe erre hen dese portiere gelaten
om anesoeken si niemene haeten
maer sijns blide ende wel gemeet
ende pensen dat met hem wel steet
ende datmen hem doet grote ere
alsmen hen anesoect hare minne sere
men sal den portieren niet
doen verstaen datmen wilt iet
die rosen plucken ochte lesen
maer datmen getrouwe sal wesen
beide met herten ende met sinne
ende els ne geert dan goede minne
want si hen altoes ontsien
datmen mach na hare rose spien
nochtanne est sonder twifel waer
diese wel besoect ende naer
hi salse vinden goedertieren
ende si sijn al van dien manieren
hoe fier si sijn in hare gelaet
en sochte mense niet dat verstaet
dat sijs selve soeken souden
dies men hem bidt ende onlange houden
ende gevens harden goeden coep
en ware niet soe nieloep
die haestichge ende die sotte melde
hen te gevene van haren gelde
dar si verdiren met die rosen
want sire hem selven sere met nosen
si soudense hebben al ongecocht
en warense te voren niet besocht
ende drogense al wel overeen
so dat besokere en ware negeen
van haren rosen ende lietense staen
tes hare scoenheit ware vergaen
ende te valuwene begonsten hare blader
maer sine dragen niet te gader
dat es hem ene grote scade
si haddent om niet hilden sijs staede
sekerlike dat woudic wale
dat die liede altemale
haren mont hilden ende swegen
tote dat si haren tijt gecregen
si soudens comen te betren lone
ende lieten hem hebben hare rosen scone
ende houden den poertieren
mine dochte noit in gheere manieren
dat hi hadde wel mans name
die comanscap maecte van sinen lichame
maer daer bi en seggics niet
dat ic wille dat gi iet
met versoekene beidt so lange
dat si u daer met ontgange
maer soect vaste an hare minne
recht hare tnette daersi inne
valle ende blive gevaen
gi mocht so lange laten staen
te hare soudenre comen scire
een ocht twee drie ocht viere
ja twewerf sestich dosinen
in enen jare wouden sijs pinen
ende souden hen keren elre warde
op datmense te lange sparde
ine rade niet dat so lange een man
beide dat hem een wijf soket an
sine vrientscap ende sine minne
want hare dunct in haren sinne
datse hem te scone es getrouwes mi
hoe lelic ocht hoe swart sie si
daer omme seldi vroech ende spade
u wachten dat gi spreect bi rade
want hoverdich sijn die vrouwen
dies radic elken man entrouwen
dat hi na sinen poente ontbeide
ende staden wachte dat es vroetheide
eer gi soect te verre die minne
al es ene vrouwe fier van sinne
daer omme en laetse te minne twent
want tscepman altoes havene vent
op dat hi heme wiselike keert
geselle nu hebbic u geleert
hoe gi sult varen mettien portieren
vindise fel ende quadertieren
dan en seldi hen bidden niet
maer alse gise in hogen siet
dan so eist hem bidden goet
dat in droefheiden niet en doet
en ware droefheit niet geboren
ver jalosie hadde selden toren
maer die vule quade droefheide
maecse verwoedt ende erre beide
vrient oec so mochti comen
wel tselken poente dat u vromen
soude sere ic segge u dat
vondise in ene heimelike stat
daer gi en ducht niemens gaen
ende verlost ware suete onfaen
van daer hi om u gevangen leit
ende hi u dan daede hovescheit
ende van minnen goet gelaet
dan pluct die rosen daer si staet
op haren stele in dien rosier
al bolge hem die vilain dangier
ochte vrese ochte scande sone lates niet
vort te gane wat uwes gesciet
opdat si hen blodelike weren
ende als si verwonnen danne geberen
dan mogedi wel werden geware
alse vrese beeft van groten vare
ende scande wart roet ende dangier weent
dan moegedi weten watmen meent
ende al weenden alle drie
en achtes niet ene quade slie
mare hebt vaste in uwe gedachte
dat gi plucket die rosen met crachte
ende toent dat gi sijt een man
daer leit al uw vordeel an
want hens dinc dat hen bat haget
danmense tien spele nine verdraget
ende men met crachte plucket die rose
al weenen si ende maken nose
si doen gevensede gelaet verstaen
datment met crachten heft gedaen
nochtan dat sijt bi willen gedogen
wat si seggen ende togen
hen ware leet dat si ontgingen
bi enichgen warne dat si vortbringen
ende ontgingense u oec in desen
eer die rose ware gelesen
voert meer souden si u haten
ende niet so na hem comen laten
sie sijn som al van selken seden
dat si die dinc die hem gebeden
niet en doen noch toe en comen
en sie hem met crachten genomen
maer wardi ane die portier geware
dat si u tonen al openbare
bolgenscap ende grote were
ende u spel hebben onmere
dan so seldise niet bestaen
ende selt ontbeiden dat enwech gaen
die iii portieren die u dus nosen
die dicwile hoeden vaste hare rosen
ende suete onfane hebben gelaten
die vaste te voren bi hem saten
die hem al gevet tuwen doene
dan proeft u vort alse die coene
besiet suete onfane dat kint
in wat poente dat gijt vint
in dien so pijnt u oec te sine
al sout u geven een deel pine
es hi blide sijt blide mede
es hi erre hebbet oec errede
gi moet allen tijt besien
hoe hi hem hout ende in dien
poente ende in dien gelate
seldi u houden het sal u bate
wesen utermaten groet
es hi blide weset sijn gnoet
emmer hout u na sine manieren
es hi kinchs gi moettene antieren
kintcheit oec dat es mijn raet
weent hi ende heeft drove gelaet
so weent mede dats wel gedaen
na sinen sede hout u bevaen
dien hi mint dien seldi minnen
hier bi seldi u lief gewinnen
dien hi blameert blameertene mede
ende hout u vaste na sine sede
waendi dat ene scone vrouwe
enen sotten knecht op trouwe
minnen soude van selken gelate
die nacht ende dach liepe op die strate
dansen reien ende springen
ende lude ropen ende singen
alse ochte hi uten sinne ware
het soude hare hebben harde onmare
want si soude ontsien dat si
haer ere soude verliesen daerbi
ende warden te niemaren
si ware sot daede sijt tuwaren
want selke minne sone mach niet
verholen bliven wats gesciet
soect enich vroet man minne
an ene vrouwe dom van sinne
ende hi toent dat hi es vroet
si en sal herte sen noch moet
ane hem keren wats gesciet
alse lange alse hi der vroetheit pliet
mare tone sine seden gelike den haren
ochte si sal wanen te waren
altoes van hem gehoent wesen
ende danne so verstoet si desen
ende keer hare ane enen andren man
daer si hare nedert an
ende steect den getrouwen henen
ende houde hare vort anden genen
daer si gekeert heeft haren moet
nochtan dat hi haer en doet
nemmer goet raste noch ere
dus kiest si tquaetste van beiden sere
geselle ist dat suete onfaen
jegen u wilt enich spel bestaen
eist van taflen ist van scake
emmer begaedt also die sake
dat hi te boven si int spel
dat sal hem genogen wel
ende verliest al dat gi set
ende al maect hire sijn sceren met
dies en seldi achten niet
prijst al dat gi ane hem siet
ende dient hem dat es wel gedaen
ende sal hi oec versitten gaen
so brinct een cussin ocht een cleet
ende dat legt onder hem gereet
hinge sijn cleet oec in die moude
dat heft ute oec alse houde
het sal hen genogen wale
ende dat hem baget doet altemale
ende ontsiet u niet van desen
dat gi sult verstoten wesen
mar gi sult tuwen vromen
van uwen saken te boven comen
lieve vrient die minnere seide
dits ene gerechte duvelheide
dat gi mi hier verstaen doet
ende dat u dunct wesende goet
ende wilt dat ic lieve ende ere
hem doe die ic hate so sere
ende alle verradere sijn gemene
sonder suete onfaen allene
es uwe raet aldus gedaen
dat ic soude dienen ende doen verstaen
hem ere ende doeget ende alle houde
daer icse met verraden soude
verradre soudic wesen dan
ic wille dengenen dien ic mesan
te voren warnen ende ontseggen
so en machmen lachter leggen
op mi in enichgen hove
ende laet sijn bi uwen orlove
dat ic hen ontsegge te voren
eer ic hen doe enichgen toren
ocht dat ic quade tonge daede
seggen dat hi mine mesdaede
betren wille na mine genoge
ocht rietdijt dat ickene sloge
ende mine wrake selve neme
ocht clagen den rechtere over heme
geselle geselle dit soude togen
die gene die sijn vol orlogen
quade tonge es sere bedect
ic segge dien hi smeect ende lect
dien so sal hi heimelike achter
spreken blame ende lachter
hi es verradere god moetene scaden
dies soudemen weder te rechte verraden
want manne dat verradere es
en gelovic niet sijt seker des
want hi haet die liede van binnen
dies hi buten nine laet kinnen
al lacht hi ende toent goet gelaet
hi penst int herte mort ende quaet
selc man en behagede gode nie
want quaet was hi oit ende ie
hets recht datmen verradre hone
ende met verradenesse weder lone
niet eerleker en machmen wreken
over die gene die quaet spreken
ende ochte gi over hem claegt sere
waendi dat u god geve ere
daermet tgeruchte bliven sal
neent al mocht gijt proven al
met orconden goet dat logene ware
hi sout houden al openbare
ende meer sine tande cotren mede
dan hi noit te voren dede
ende soude vernuwen al die saken
ende uwen lachter meerre maken
want selc waent mindren sine scande
die hem wast al vore die hande
daeddi hem oec bidden mede
dat hi minderde dat hi dede
hine daeds niet hi es so gedaen
dat ware al te sere mesdaen
daeddine uwen vrienden slaen
ende sout cranke sone ontfaen
ende ontseitdine van sinen live
ende hijt dan seide den quaden wive
ver jalosien ende si dan daede
suete onfane meerre scade
ende leidene in twee vingerline
daer hi in een pleget te sine
ochte verborne in een viere
ochte verdronkene in ene riviere
ocht hildene alsoe vaste beclaecht
dat gine nemmermee ne saegt
so soudierre dan om sijn in meerren sere
dan noit karle was die here
om rolande die in roncevale
verloes sijn lijf alsmen weet wale
die minnere seide dit en soec ic niet
den duvel bevelict diet hem riet
ic wildickene hadde selve gehangen
die mine bliscap dus doet ongangen
geselle seit hi nu vrient nu hort
ende laet varen nu dese wort
anders moetti wrake nemen
te hangene en soude u niet betemen
enegen mensce wat hi wrachte
want het behort niet tuwen ambachte
het behort den rechtre toe tuwaren
nu laet u gedreich al varen
ende met verraetnesse hem weder loent
anders so blijfdi gehoent
die minnere seide vrient verstaet
ic wille doen al uwen raet
ende werken utermaten gerne
mi es beter dat icse drive tscerne
dan si mi te scerne dreven
mocht gi mi enichgen raet vergeven
ochte gewisen enichge wijshede
daer ic lichteleker mede
den casteel mochte vercrigen
ic soude noch beiden ende swigen
amijs seide ja ic wel sekerlike
maer men moet wesen alte rike
geselle wie dat wilt sconfieren
desen casteel in allen manieren
ende velne neder van daer hi stont
altemale tote in den gront
ende si hem allen sonder waen
van daer binnen geven gevaen
dat portier noch portenere
en soude doen engene were
die wech heet te vele gegeven
dese name so es hem bleven
van sotter meltheit diene dede
maken ende stichten mede
sotte meltheit die geft sonder were
die hevet ontgoet menichgen minnere
dat wetic bi mi selven wale
dien wech hebbic altemale
gemeten ende lange gegaen
dies machickene u wel doen verstaen
want pelegrijn so hebbic daer
selve geweest wel menich jaer
meltheit seldi ter rechter siden
laten ende vorwert liden
ter slinker hant een luttel bat
daer suldi vinden enen pat
groene ende scone dien seldi gaen
eer gine iet verre hebt bestaen
seldi breken sien die mure
ende vallen neder al dure en dure
ende canseleren oec tier stede
torren ende tornelen mede
ende die porten openstaen
ende alle die lieden sere ontaen
in die side es die casteel
cranker vele dan een wasteel
in vieren te deilne ware
die daer coemt siet openbare
dien casteel vele eer gewonnen
eer een wasteel soude sijn ontgonnen
in desen wege daer ic af spreke
en mach comen sekerleke
en geen arm man die leeft
want men hem verboeden heeft
den wech geellec altemale
maer haddene dat wet wale
iemenne geleidt tote daer binnen
hi soude te hants den wech kinnen
also wel als ic doe
diene hebbe gheleert langhe en hoe
ende wildijt gi seltene connen saen
want vroech gnoech hebdijt bestaen
opdat gi hebt een groet goet
ende gijt in overdaede verdoet
mar ine leider u niet godweet
want ermoede heeft mi dats mi leet
den pas verboden dat mi deert
want dat mine es al verteert
ende al dat ic elre wan
hebbicker mede geleget an
mar sint ic meer en weet wat geven
so bem ic altemale verdreven
sie seiden en coemt nemme hier
sint idel es u almenier
want gi ons nemmeer ne docht
als gi ons niet geven en mocht
want hier en mogedi nemmeer minnen
rijcheit en ledre u weder binnen
ende wien sore rijcheit binnen leidt
hu scone dat sijt hem voren spreidt
alse hi keer ontseise hem beide
wandelinge vrientscap ende geleide
ende weet oec wel soe wire coemt inne
dat hi met engenen sinne
daer ute weder can gecomen
ermoede en hebbene genomen
ende leidene ute metter hant
alse enen verstoetenen trewant
dit selve so was mi gedaen
daeromme doe ic u verstaen
doe ic mijn goet hadde al verteert
so togede mi aremoede haren steert
ende ontfinc mi na hare wesen
alse die selden blide mach wesen
ende sotte meltheit sine geert el
danne altoes bliscap ende spel
ende overtellichgen cost te doene
van heecten en van venisoene
geliker wijs dat niet en coste
sone woude niet dat hare geborste
een morseel dat lecker ware
om x florine en quame te hare
ermoede soe woent banderside
vol scanden groet in allen tide
si ducht rouwe ende ongenede
want si in anxten doet menichge bede
ende hort menich ontseggen swaer
dat haerre herten leit te naer
ermoede en es met niemen wart
men steecse altoes achterwart
ermoede doet den mensce versmaden
ende haeten ende leven met ongenaden
ende si en doet nemmer so wale
en si gelachtert altemale
van hare en hebdi te doene niet el
dan gi moegt altoes pensen wel
dat quaet doet vallen in ermoede
dat wetense wale die van goede
sijn in ermoeden comen
het heeft menichgen tlijf genomen
ende doen hangen bi sire kelen
ende selken heeft oec doen liggen quelen
op sijn stroe van groter noet
van breken die hi heeft te groet
dit souden weten ende kinnen
met rechte wel die gene die minnen
want arm man en heeft toedaet
daer hi die minne meede ontfaet
dore god geselle sijt wel bedacht
hoet u van aremoeden ende wacht
van hare te hoedene u wel behoeft
verstaet mi ic hebs geproeft
ane mi selven dat ict wel weet
algader hoet met ermoeden steet
daeromme biddic u dat gi
geloeft dat gi hort seggen mi
want ic segt u om goet
hoedes u soe siedi vroet
hi es van goede gebenedijt
die hem bi andren castijt
nu hort geselle ende werdes vroet
men plach mi te hetene hovesch ende goet
ic was wart man ende rike
men vant cume iewer mine gelike
ende ic was harde liefgetal
onder die gesellen al
die wile ic gaf boven mate
nu doet aremoede dat ict late
want bi minen groten verterne
bem ic comen in swaren derne
want ic met pinen gecrigen mach
daer ic gelide met dien dach
van etenne ende van drinkene mede
ende cledre dat ic gedecke mine lede
davonture dede mi dit al
die mi warp in dit mesfal
daer si mi met sere mesdiende
want ic verloes al mine vriende
die mi afgingen alle gemene
sonder dat waen ic een allene
davonture datse mi al nam
metten aremoede dat met hare quam
nam sine dede ic liege dats waer
ic en namse mi selven maer
want ic seker bem van desen
hadden si mine vriende gewesen
om hare en haddense mi gehaten
niet noch altemale gelaten
sine dede jegen mi gene dinc
dat si haers selfs vriende vinc
haers selfs ja ic en wist twint
metten swarsten hebbict bekint
met herten met live ende met goede
dies mi swarlic es te moede
ic wanetse hebben gehadt wel al
mar nu als ic bem in den val
sone haddickere niewerinc niet
dus jamerleke es mi gesciet
nu vliense mi dien ic dede trouwe
ende maken van achter op mi die mouwe
omdat ic onder bem dat rat
gevallen van daer ic boven sat
met rechte en soudic engene ure
clagen over die avonture
die mi gedaen heeft openbare
meer duechden dan ic jegen hare
noit verdiende ic merct in dien
dat si verclaert heeft so mijn sien
met haerre specien die sire ingoet
so dat ic kinne nu al bloet
mine vriende ende hebbe gedaen
sint ic met ermoeden was bevaen
die mi mine vriende heeft benomen
daer ic toe en ware meer comen
getoent mine vrient so heeft si mi
biden ermoede dat mi es bi
die ic niet en hadde gekint
te voren want ic was so blint
si boeden mi lijf ende goet
ende seiden here nu doet
al uwen wille metten minen
sonder vragen ende pinen
want geen vrient dat weet wale
en gert thoudene tenegen male
jegen sinen vrient godweet
goet dat ter avonture steet
noch sijns selfs lijf daer mede
ende sint so groete vriendelichede
ende trouwe es tussen u ende mi
so seit die vrient ic wille dat gi
mi gebiet nacht ende dach
ende over al dat ic vermach
bedie men can niet gekinnen
die getrouwe vrient van binnen
men heeftse ter noet geproeft
opdat gi enichge stucke behoeft
doet mi vore u liggen gevaen
ochte vor u te borge staen
neemt mijn goet vercopet al
besiet oft ict iet willen sal
hier met sone liethijt niet varen
hine dede mi nemen sonder sparen
dine die was van cleinre warde
dies hi te smekene mi begerde
mar die scande heeft luect dien mont
ende daerne ontpluken tegere stont
mar nemt sinen onwille in goede
dat niemene en kinne sine ermoede
maer wilt in hem selven sluten
ende tonet altoes tscoenste van buten
also alse ict doen moet nu
lieve geselle dat seggic u
dats nu vergeten altemale
mire vrienden irsten tale
daer si mi smeecten mede
scuwen nu mi in elke steede
dus en doen die gene niet
diemen papelarde siet
ende achter lande lopen ende gaen
dese doen van buten verstaen
hare gebrec van hare ermoede
ende binnen leven si met goede
ende hebben penitancie goet
ende vet diese leven doet
ende gaderen wel groten scat
ende buten so seggen si dat
dat si hebben honger ende breke
nu willic eer ic te verre spreke
swigen vort ende latent varen
want dat seggic u tuwaren
dat altoes haten ypocriten
datmen iet seit van aeren viten
men seit geselle ende dats waer
sotte herte bringt in pine swaer
ter menichger tijt haeren here
dat weet ic bi mi selven sere
want die minne heft mi verraden
ende bracht in scanden ende in scaden
sonder enichge andre dinge
so hebbic alle sonderlinge
verloren die waren mine vriende
wat ic noit jegen hem verdiende
dat blijft altemale verloren
maer ic weet wel te voren
dat gi mijn getrouwe vrient sijt
ende wesen sult tote diere tijt
dat u die ziele scede van live
want ic seker alsoe blive
die wile dat ic moete leven
maer die doet doet al begeven
diet doet doet menich geselscap sceden
diet noede doen onder hem beeden
getrouwe minne al sceedt si
metter doet geloves mi
so blijft gestaede metten genen
die niet en es gesceden henen
want al wart dat ic nu
versciede ic soude nochtan met u
int herte bliven sonder vergeten
ende so moegedi van mi wel weten
gelijc dat leefde pirotheus
in dat herte theseus
diene so minde na sine doet
dat hine met pinen groet
levende sochte inder hellen
so sere ginc hire hem omme quellen
dese mindene weetmen wel
maer ermoede es noch alsoe fel
dan die doet dat es waerhede
want ziele ende lijf doet si mede
alse lange alse si te gadre duren
en laet si cume in ere uren
leven ende verdoemesse beide
dies proeftmen wel die waerheide
in dieften ende in verswerne mede
ende in menichge andre quaethede
dit en doet die doet niet
want alsmense comen siet
hoe swarlike si coemt toegegaen
op ene ure eist al gedaen
lieve geselle dat u god lone
gedinke u van salomoene
die van jherusalem was coninc
ende screef menichge wise dinc
hi seide lieve kint hoet u
in allen tijt ende oec nu
jegen ermoede dats mijn raet
want ermoede dat verstaet
doet enen broeder den andren haeten
ende verstoeten ende laeten
hi seit hi hadde liever die doet
dan te sine in ermoede groet
ende om sorgelic ermoede ende swaer
so spreect hi vort oppenbaer
van gebreke die over hare
viande wreet hare entare
want noit man en was sekerleke
so onwart alse die hadde breke
in loye gelijctmenne ende anders niet
gelijc diemen in scanden siet
alte quaet soe es ermoede
maer waert geselle dat u soe stoede
dat gi hadt in uwer gewelt
so groeten scat so groet gelt
dat gi mocht geven wale
wat gi wout altemale
ende meer dan gi const geloven
gi quaemt al uwes dinges te boven
ende sout cnoppe ende rosen lesen
hoe vaste dat si besloten wesen
maer ic weet wel sekerlike
dat gi niet en sijt so rike
ende gi en sijt so nodich niet
gine sout gerne geven iet
daerbi geeft so cleine scoenhede
dat gire niet en vallet meede
in ermoede datmen u versmaede
gi soudes hebben verlies ende scade
ende daertoe houden over sot
ende met u maken sceren ende spot
dies gi hadt bi uwen aneverde
gecocht die dinc boven haerre warde
ic rade oec wel dat gi sent
van nuwen oefte scoene prosent
in dwalen ocht in pendren mede
want het es grote hoveschede
alse apple criken ende peren
dusdane gichten en mach u deren
al eist dat gijt hebt gecocht
segt emmer dat het u es bracht
ende gesent te hants op die stede
u gichte salre sere werden mede
roede rosen soutdi oec bringen
ochte violetten met desen dingen
ochte van bloemen scoene hoede
dit en mach u bringen in gere ermoede
wet wel dat gichten verwinnen
quaetsprekeren in allen sinnen
ende al wistense enich quaet
vanden gevere dat verstaet
si soudent dore sine gichten decken
ende alle doeget van hem vertrecken
menichgen so behout gichte sine ere
die gelachtert soude wesen sere
en wart biden gichten niet
bi gichten men oec dicken siet
menichge goede provende geven
en daedt gichte het ware bleven
die gichte diemen plegt te gevene
geft orcontscap van goeden levene
overal so heeft geven stat
al heeft sijt tere stede bat
dan sijt tere andre hebben can
geven maect den gevre goet man
geven prijst den gevre sere
ende den nemre doet onnere
die sine edele vrieit goet
in anders dienst lient ende doet
en dinct mi beraden niet wale
nu no te gheenen male
wat help dat ic hier af vele diede
met gichten veetmen aldie liede
geselle verstaet wel dese wart
die ic u hebbe geopenbart
eist dat sake dat gise doet
het sal u wesen harde goet
want u die god van minnen sal
houden u gelof wel al
ende hine saels u twent faelgieren
alse hi den torre sal asselgieren
met ver venuse der goddinnen
die brinct met hare dien brant van minnen
si selen verstriden die portiere
ende werpen te neder sciere
dien casteel ende dan mogedi
nemen die rose hoe vaste dat si
es besloten des sijt gewes
ende tierst dat si gewonnen es
so es meesterrie boven al
hoe datmense behouden sal
dat gire lange bi duren moegt
want hens gene meerre doegt
dan dat die liede behouden connen
die dinge die si hebben gewonnen
willen sire bliscap af ontfaen
want die virtut es soe gedaen
dat mere es sijt seker des
te hoedene dat gewonnen es
dan es dat winnen no dat bejagen
keytijf mach hi hem wel clagen
die verliest sine vrientdinne
bi sire scout in enichgen sinne
het es een harde groet bevroeden
die sine vrientdinne wel can hoeden
so dat hise niet en verliest
ende elre en genen vrient en kiest
namelike alse onse here geeft
dat si duecht ende scoenheit heeft
ende sonder vercopen geft hare minne
met trouwen ende met gestaden sinne
minne vercopen en was noit vonden
van wive in engenen stonden
dan bi gerechter ribaudien
so wie der waerheit wille lien
sone es minne engene int wijf
die omme gichte geeft hare lijf
alselke minne moet sijn gescent
ende oec die wijf daermense ane vent
nochtan sinse alle wel naer
gereet te nemene dat es waer
ende al te rovene die si kinnen
vaste gevaen met haerre minnen
juvenael hi doet ons cont
dat hiberne seide tere stont
dat si vele liever woude
hare ogen verliesen dan si soude
hare houden an enen man allene
sine soude met andren sijn gemene
bi enen sone woutsi niet duren
so heet was si van naturen
hen es wijf so goet van sinne
noch so getrouwe in hare minne
sine wille hebben van haren vrient
hoe getrouwelike hi haer dient
alle staense na ontcleden
aldus wilt elc den sinen leden
wat souden doen dan die wijf
die om gelt dan geven hare lijf
sint men cume can enichge venden
die hem els can onderwinden
dan van goede te nemene dwonder
hoe sere si hebben den man tonder
juvenael dese regle visiert
maer en es regle sine faeliert
selc wile an ene onder hondert
die goede sijn altoes gesondert
vanden quaden waest dat hijt seide
doe hi dese sentencie uutleide
maer es een wijf van selken sede
getrouwe van herten simpel mede
hovesch ende wetende van manieren
ende daertoe hovesch ende goedertieren
een man machs hare trouwe te bat
maer boven al soe hoede hem dar
hi nine legge al sine cure
an hare gedane an hare figure
noch oec an hare scoenheit met
want hi blever oec bi gelet
maer die wilt sijn engien maken
hi moet versien al dese saken
dat es hare sede hare wijsheit
eer hire sijn herte vaste an leit
maer die scoenheit alleene anesiet
hi werp hem selven in verdriet
want scoenheit onlange steet
in enen poente si en tegeet
want si es van diere naturen
gemaect dat si van uren te uren
mindren moet nacht ende dach
mar die sen ende conste vercrigen mach
dat blijft hem altoes gereet
die wile hi op die werelt geet
ende doetene eren alle dage
ende hoecht daer bi vriende ende mage
daer bi die gene die es vroet
sal altoes merken wat hi doet
ende werken met sinne alle tide
die vrouwe si sal wesen blide
in haer selven ende harde vroe
dat si hare herte bestaedt alsoe
an ene die es scone ende wijs
ende van doegeden hevet prijs
waer dat sake dat mi te rade
iemen quame ende hi mi bade
dat ic hem seide ocht ware goet
dat hi keerde al sinen moet
ende sine herte daertoe sette
dat hi liedekine ende motette
ende rime makede ende screvetse in brieve
ende sendetse sinen sueten lieve
ay las dat mach luttel vromen
maer die de borse swaer doet coemen
met florinen wel gespect
hi es wel ontfaen ende natrect
want sine geren el dats waer
dan die borse met gelde swaer
al hare gedachte so leit daer ane
mi es leet dat ics hermane
ende te meer soe waers mine clage
maer ic siet argeren alle dage
in den tijt ons irst vader
ende onser moeder beide gader
naerdat ons de lettre seghet
daert in bescreven leghet
doe vantmen getrouwe minne
sonder giricheit van sinne
deen en geerde den andren niet
te rovene alsmen nu pliet
die lieden so weeldich niet ne waren
van cledren noch van spisen tuwaren
sie raepten castaengen in dat wout
ende ander cruut menichfout
dat si aten vore visch vore vleesch
na wijn en daedense en genen eesch
si dronken borne simpelment
sine wisten van claerheit een twent
nochtoe en hadde gegaen noit ploech
dierde bi hare selven droech
gelijc datse god pareerde
ende al bi sinen wille visierde
daer si af namen oec hare noet
si en aten coken no broet
salm no store noch selke ware
sie cleedden die velle metten hare
gelijc si vanden beesten quamen
crude ende lovren dat si namen
ende maecten loedsen daer si in lagen
ende in die roken dat si plagen
hole te makene daer si in meest
in plagen te vliene dor den tempeest
anders so sliepen si upt gras
of upt hoy datter bi was
mar alse leden was dat weder
ende scone ende suete die lucht wart weder
soe dat elc vogel dien dach
smargens gruette alse hine sach
die hem therte vervroien deede
ende zepharus die wint dan mede
uten suden waiende quam
ende dat flora sijn wijf vernam
die goddinne es vanden blomen
dede sise scone utespringen comen
ende tallen staeden bloien wel
want siene kinnen niemen al
over meester dan dese twee
noch hier int lant noch over zee
dese geven hem varuwe menichgerande
nadat si wassen achter lande
van desen blomen dus gescapen
soe maken mageden ende cnapen
menichgerande hoedekine
fraie scone ende fine
van desen blomen altemale
makense hare bedden die roken wale
in praiele ende in vergiere
dit was ene al te suete maniere
dan stoet die erde so in hogen
van haren blomen dat si orlogen
woude den hemel sceen dies si
blomen hadden meer dan hi
sterren ochte planeten deede
so overmodich was sire mede
op selke bedde alse ic segge
sonder van giricheden vlegge
iet te hebbene tien tiden lagen
die gene die der minnen plagen
ende onderhelsden hem ende custen
ende alsi wouden mede rusten
hare omgange ende hare gordine
waren die bome daer doer scinen
niet der sonne raien en conde
so dicke waren si tien stonden
daeronder si hare danse dreven
ende hare spel sonder begeven
si en rochten om dinc negene
dan hoe elc sijn lief allene
mochte helsen ende cussen mede
ende al bi groter vriendelichede
noch toe en hadde noit gewesen
noch coninc noch prince hebbic gelesen
sie waren alle even gelijc
van goede van haven ende even rijc
niemen en hadde proper goet
het was gemeine al wart stoet
herscap ende gerechte minne
en bleven noit gestade van sinne
die gene diese wilt meestrien
hi doese sceden ende ontvrien
in huweleke machment sien
bi waren expelemente gescien
alse die man waent wesen vroet
ende hi sinen wive mesdoet
mesprijst ende sere sleet
so dickent sleet hise dat si geet
menichwarf daert hem es leet
daer si te voren godeweet
luttel om pensede ochte gaf
ende hi en cans niet comen af
hine tie hare ane menichge sake
ende doetse leven met ongemake
aldus sone can minne geduren
daermense leven doet met suren
ende meester wilt sijn over haer goet
ende over haer selven wat sijs doet
dan seit die sot dierne quaet
gi maect mi te groet baraet
alsic ben te minen labure
so hebbedi wel uwen wille ter cure
dan gadi baleren ende springhen
ende als eene merminne zinghen
god die geve u quaden dach
ende alsic ben om onse bejach
in poitau ochte in ingelant
soe behagele noch soe achemant
en vintmen in die stat dan niet
ende alse u dan iemen siet
die vraget die sake waerbi
gi sijt so behagel dan segdi
dat gijt doet om uwen man
nochtan so liegedi daer an
o mi lase ende wat weetti
ocht ic doet och levende si
ic ben alre onneren wert
dat gi tmine aldus verteert
ic bem u onghevalleghe cnape
met eer blase van eenen scape
souden mi de quade knechte
int aensichte werpen met rechte
ic moet u anders castien gaen
gi hebt mi grote ere gedaen
dat gi vore waerheit lijt
dat gi dore mi behagel sijt
wie dat hort hi weet wale
dat gi dan lieget altemale
om mi lase omme mi
seggedi dat altemale si
ic was op dien dach verscoven
dat ic u trouwe ginc beloven
ende ic nie u man wart
met mi soe maecti den boebart
nochtan en hebbic die macht niet
te volbringene dies gi pliet
noch ic en cans oec niet gesien
gelijc dat dese ribaude plien
om hare puten daer si gaen
alsoe tu soe coemen si saen
alsi u sien in enichgen wege
ende geleiden u alle wege
dore wien dragedi dese gewaden
die mi sere deren ende scaden
gi segt dat om mi al si
ine ben niet el dan gi van mi
altoes maect u omcleet
dat mi es van herten leet
gi wart beter harde vele
met desen wimple om u kele
dan metten baruren die gi draecht
daer gi mi met qualec behaget
bi goede waer ic u dicwile bi
die viere bisante gave mi
hoe hovesch ic bem hoe goedertiere
mi soude verwandelen mine maniere
ende soude u slaen vort ende weder
om uwe hovarde te leggene neder
en lietict niet dore die scande
ende weet oec wale dat ict ande
ende anden sal gine latet bliven
in wille met mannen no met wiven
dat gi ten danse waert sijt verdich
ic en bem daer jegenwerdich
ende banderside ine caent gehelen
want het doet mine herte quelen
tusscen u ende robine
metten groenen hoedekine
die tuwen boede es soe gereet
segt mi vrouwe godeweet
hebdi scape onder u beden
te deilne dat gi niet gesceden
en cont hine coemt alden dach
daer hi u sien ende spreken mach
ine weet wat dieden mach u spreken
hets ene maniere van quaden treken
maer biden here van paradise
ende biden goeden sinte denise
spreectu meer jegen heme
iewerinc daer ict verneme
gi seles hebben blau danscijn
ja gi het sal swarter sijn
dan enichge cole wesen mach
so menichgen overdadichgen slach
salic u geven groet ende swaer
wat hebbedi te doene hier ocht daer
met desen ribauden vuel ende quaet
gi selt mi dienen dat verstaet
ende die quadien laten gaen
ochte bi goede ic sal u slaen
in goede vaste vingerline
die duvel hi maect u te sine
so welbekent metten ribouden
die u met rechte niet en souden
kinnen noch oec met u wandelen
gi sout u anders te rechte handelen
ic nam u bidi dat gi
mi trouwe sout doen ende dienen mi
waendi gecrigen daer met mine minne
dat gi u hout wel van bekinne
met desen ribauden die u naer
altoes volgen hier ende daer
hi dede sonde ende harde quaet
die gene die mi gaf den raet
dat ic u noit te wive nam
ende met huweleke ane u quam
haddic orestresse wel verstaen
ine hadde huwelic noit gedaen
hine houdt niemene over vroet
die een wijf ondertrouwe doet
hi segt hets alte grote pine
man in huwelic te sine
hets vol vernois ende vol torments
vol sceldens ende vol perlements
om die sotte wijf hoverdich
die hem alre eren dinct werdich
ende die vol clagen sijn altenen
hem dinct al goet dat si meenen
neemt oec een arm wijf een man
voeden ende cleden moet hise dan
ende doen hare behoefte al diegelike
neemt hi oec ene die es rike
so es si wilt ende overmodich
ende te bestierne ongerodich
neemt hi oec een scone wijf
so blijft hi oec altoes keytijf
want hare menich joncman
geet in allen siden an
sie gruetense ende doen hare ere
ende pinen hare te dienne sere
sie comen ende gaen te hare
ende begerense openbare
dickent soe comense in hare gemoet
ende geloven hare groet goet
ende seggen dat sijs hare wel onnen
so datse int inde werden verwonnen
want selden enich borch ontsteet
daermen in allen sinnen togeet
neemt hi ene lelecke so welt si
alden lieden geloves mi
hare doen behagen op dat si can
enege sake neemt si dan
die de lieden besien gerne
men mochte sieren ene lanterne
so si souts te scoenre wesen
dat lelicke wijf hout hare na desen
dat si gerne geprijst ware sere
ende gesocht van elken here
bi penelope machmen dit wel
sonder te nemene iemen el
merken wel geloeft mi das
die ene dat beste wijf was
diemen in al grieken vant
noch te rome in al dat lant
sone was soe goede soe lucrese
daer ic af gescreven lese
alse ons seget titus liveus
datse tsconincs sone tarquineus
vercrachte ende dede ongevoech
daer si haer selven om versloech
dies en conste benemen niet
vader no moeder dat sijt liet
om pine die sijs gedaeden
dat hare die lachter was beraden
nochtan seiden si hare te waren
scone redene dat sijt liete varen
ende oec so seide hare man
datter en gelage niet an
ende hi vergaeft hare altemale
ende seide hine wouds meer horen tale
ende spracker scone redene toe
hare te troestene ic segge u hoe
lieve seit hi nu laet varen
ghi en hebs scout te waren
van aldien datter es gesciet
want die lichame en sondicht niet
die herte sine gert meede
wat si seiden hare droefhede
en minderde niet no haren rouwe
een mes so nam die joncfrouwe
om hare te doedene heimelike
te haren man seit soe drovelike
lieve here wie mi vergeeft
den lachter dienen mi heeft
gedaen ine vergeves mi selven niet
ende eermens conste geweten iet
nam si dmes met droven sinne
ende staect te haerre herten inne
dat sie viel vor hem doet
maer eer si verstarf in die noet
bat sie hen in liever sake
dat si hare bitter doet noch wraken
dit exempel doet ons verstaen
dat vrouwen moegen coenleke gaen
waer si willen ende wesen coene
sonder hem cracht te doene
want wie so vrauwen doet cracht
werter omme ter doot bracht
ende tarquinus als ict vende
warter omme in ellende
ghesent ende sijn sone mede
ende sint en wilden die van der stede
van rome gheenen coninc
gheselle weet oec wel de dinc
dat men in de weerelt niet
negheene lucrese nu en ziet
noch in grieken penelope
noch goet wijf dats noch mee
en vintmen in al erdrike
also segghen ghemeenlike
die heidine wantse niemen vonde
al zochtemense langhe stonde
so hebbicker omme verteert mijn goet
dat icse mede blameren moet
nochtan lachtert menich gheloves mi
dat gheens lachters wert en si
ende so mach mi sijn gesciet
in lachtere dats wert en es niet
want men soude allen hoveschen vrauwen
alle eere doen bi miere trauwen
mi wondert sere van ere saken
dats vanden genen die brulucht maken
dat si enen man een wijf
doet coepen die hi hout sijn lijf
sonder proven ende sien
dit sietmen alle dage gescien
dat hise gekinnen niet en mach
vor dat comen es die dach
dat hise heeft onder trouwe gedaen
dan laet si haere seden verstaen
haren man den quaden sot
diese moet houden also help mi god
al coemt datse hem sere mesbaecht
ende cochte hi een paert hi saecht
te voren ende sout oec willen proven
alse vele alst hem soude boven
eer te voren eer hire om gave
enich goet ocht enichge have
goet wijf sijt seker des
dier es men dan fenix es
alse ons valerius doet orconde
dat si en minnen en gene stonde
so vele hebben si te doene
van sorgen in allen saisoene
men dan fenix vintmer goet
mi es leet dat ict seggen moet
ocht dan men doet raven wit
so sere scinen si besmit
ende daerbi met die kinnen wille
enich wijf lude ochte stille
die goet sijn ende leren kinnen
hi soeke eirst die werelt binnen
dese vogle die ic vermane
ochte enen swarten swane
even gereet so eest hem beide
weetti wat juvenel seide
so wie een reine wijf gewint
ga inden tempel alse hise kint
ende kniele vore jupiterre den here
ende danne ga vort in junoes ere
ende offere hare coe guldijn
want meerre wonder sone mach sijn
ende daeromme moet men die quade minnen
salmenre enichge lief gewinnen
valerius hadde groten rouwe
dat ruffin sijn geselle getrouwe
huwen wilde hi doe seide
lieve geselle dore god ontbeide
en werp u niet in wives bedwange
want hets ene quele die doert lange
juvenael bescrijft die oude
postumusse die huwen woude
postumus gi wilt nemen wijf
en vindi niet segt mi keytijf
wissen te cope ochte corden
ende laet u ane ene galge vermorden
ochte en condi in engenen dingen
van enen hogen torre gespringen
och in een water u vallen laten
dat quame u vele meer te baten
die coninc selve foreneus
daer wi ave lesen dus
dat hi was die gene die sette
binnen grieken dirste wette
doe hi in sinen doetbedde lach
ende hi sinen broeder sach
seidi broeder ic hadde mijn lijf
behouden noch en haddic wijf
noit getrouwet int leven mijn
leonce vragede hoet mochte sijn
hi seide bruder die manne alle
die noit lagen in wives valle
weten die waerheit altemale
ende gi sels oec weten wale
als ghi daer toe sijt comen
dat ghi wijf hebt ghenomen
pirs abeliart liet in sin lesse
dat hi woude trouwen die abdesse
heilewigen van parijt sine vriendinne
maer sine woude engenen sinne
dat hise genomen hadde te wive
ende gehouden te sinen live
want die vrouwe die hare verstoet
wel ende oec ten lettren goet
si castiene met redene goede
dat hi hem van huwene hoede
ende proeft hem bider scrifturen
ende bi redenen telker uren
wat dinge dat huwelic ware
ende te houdene hu sware
oec dede hem die vrouwe goedertieren
verstaen alle wives manieren
hoe goet dat si nemmer scenen
want wel so wiste die gene
ane hare selven want an hare
wisten sie die seden openbare
maer minne en verboetse hem niet
sine wille wale dat hire pliet
ja met al selken sinne
dat hire so vaste niet valt inne
dat hi si soe ongemate
dat hire omme sine scole late
ende oec sijn studeren varen
want soe seide heme tuwaren
datmen meerre bliscap pliet
in minnen diemen selden siet
dan diemen siet in allen tiden
ende maect die gelieve meer blide
nochtan pirs die minde sere
en liets daer omme min no mere
hi en trowese sint te wive
ende was met haren live
ende deedse uten cloestre gaen
daer si professie hadde in gedaen
daer na so quam een ongeval
daer meester piers sere of qual
want hem worden bi wareden
sine gegaden ave gesneden
op enen nacht binnen parijs
doe wart hi monec tsinte denijs
in enen cloester sint daer naer
so coesmenne abt dat was waer
doe dedi enen cloester stichten
beide met beden ende met gichten
die vernaemt es verre ende wide
ende hietene paradijs tien tide
daer maecte hi abdesse in
joncfrouwen heilewigen daer sijn sin
op hadde gerust geloeft mi das
ende die te voren nonne was
si bescrijft ons selve dat
die wile si abdesse sat
dat si pirse haren vrient hiet
here ende vader ende anders niet
ende dit was selsiene te verstane
die hare dinc nine hadde ane
gesien noch harre affere geweten
hoe siene vader ende here mochte heten
nadien dat ic noch verneme
so screef si ander dinc ane heme
al sint dat si abdesse was
lieve here geloeft mi das
al ware dat sake dat selve quame
die keyser van rome ende mi name
tenen wive ende gave sine trouwe
ende maecte van alder werelt vrouwe
so haddic liever sekerlike
dat ic hiete gemeinlike
u pute hoe sere het ware onscone
dan te dragene keyser crone
in gelove niet tuwaren
dat noit alselke wive waren
die soe wel nature kinde
ende sint nochtanne dat si minde
soe was hare harde leet der trouwen
mar hadde pirs geloeft der vrouwen
ic segge u al sonder waen
hine hadde huwelic niet gedaen
huwelic es een quaet bant
also moete mi helpen de zant
sente julien dies men rouct
als men goede herberge souct
ende oec sente ledenaert
daer menich ghevanghene bi ontfaert
huwelic si vermalendijt
dat ic noit huwede enichgen tijt
mi hadde geweest beter vele
haddic gehangen mine kele
dan dat ic nam so behagel wijf
die parert aldus hare lijf
hulpe ic bem meer dan doet
wat baet mi u behagelheit groet
ende uwe cledre goet ende diere
diere gi hebt drie pare ocht viere
waertoe es goet dese behagelhede
het es ene grote sothede
mi en canse twent gebaten
het ware mi liever vele gelaten
want si letten mi in dien
alsic gerne soude plien
ure vrinscap ende uwe minnen
so lettense mi in allen sinnen
ende combren mi soe dat ic en can
comen tote dies dat ic began
ende oec en wildi liggen rechte
mar wert u met allen gevechte
ende met armen ende met beenen
dat ic en weet wat gi wilt menen
anders dan mi dunct dat wel
dat u niet en begaedt mijn spel
savons alsic bi uwen live
slapen ga alse man met wive
soe ontcleeddi u altemale
ende u en blijft dat weet ic wale
ane noch omme dat noch dit
dan ene lakenne huve wit
die u al dat hoeft bedecke
die cledere hanctmen op die recke
die hangen tote dien dage daer
in die locht dats seker waer
nu besiet wat si mi vromen
sdages en latense mi tu niet comen
ende snachts en doen si mi gene bate
ay ondanc hebbic ochtic late
sint si mi en doen geen profijt
ic en salse in corter tijt
vercopen ochte te pande leggen
dan sal mi niemene wederseggen
ware oec iemene die dat seide
dat behagele cledre ocht scoenheide
ochte enichge sierheit van andren saken
die vrouwen scoenre mochte maken
dat seggic dat logene si
nu hort hier die sake waerbi
besiet die scoenheit vanden rosen
van violetten tidelosen
van guldinen cledren van andren dingen
daermen vele mach vortbringen
es in hem selven iet die vrouwen
dat sijs iet die scoenre sijn entrouwen
ic wille dat alle wive verstaen
dat si meer scoenheden moegen ontfaen
nemmerme in al hare leven
dan hem onse here heeft gegeven
ic woude dat elke wel verstoede
sie soudens te meer sijn op hare hoede
besiet ene kemeneye swart
ende sere beroect ende hart
sierse met sidinen cledren wale
ende parert wel altemale
siene sels te scoenre wesen niet
diese onder parment wel siet
al scijnt si behagel int danescouwen
aldus pareren hem die vrouwen
omme die manne te makene blint
maer siene sijns selve te scoenre twint
maer hadde die mensce alse claer die ogen
alse doet linx hi soude dan moegen
sien vrouwen scoenheit openbare
hoe sere si buten bedect ware
linx es een dier dat siet aldore
so wat dat hem coemt te vore
so starc sien heeft in doegen
maer onse sien hout ons bedrogen
het es so cranc hen cant gedoen
daeromme soe lieget visioen
ende ontweecht ons therte van dien
dat wi die dinc niet binnen sien
ic segge dat noit en was die tijt
hen was orloge ende strijt
tusscen scoenheit ende reinichede
want daer en was noit tusscen vrede
so dat deen den andren en laet
enen voet lants daer hijt gevaet
mar reinichede dat is waer
ende hare partie hebbent te swaer
want si en can niet wale striden
ende dandre gaet hare in alle siden
toe met groeten ongemake
dat reinicheit verliest hare sake
want lelicheit hare cameriere
coemt oec daer dats hare maniere
die te rechte hare dienen soude
ende jagetse henen met gewoude
ute haren eyginen huse aldaer
dan soe heeft hare onmaer
mochtse dat sise soude verlemen
ochte andersins haer lijf benemen
dus heeft tachter reinicheide
alsise assellieren beide
ende hare gaen ane in allen siden
soe moetense vlien ende latense liden
al hadsoet ghezworen diere
soe moet laten in diere manieren
want hare vechten en mach niet dieden
jegen die macht van so vele lieden
gonnert warde lelicheide
dat si niet op reinicheide
orlogede dus al sonder noet
tusscen themde ende tfleesch al bloet
so en legt hare mesquame
daer si ane huet die name
scoenheit es blamerens wart
want si soude hebben lief ende wart
reinecheden ende soude maken
tusscen hem paixs van alle saken
ten minsten soud sijs doen haer macht
waer sijs vroet ende wel bedacht
si soude hare manscap doen ende ere
alse man es sculdich sinen here
want wie vinden gescreven dus
int seste boec virgilius
van sibillen auctoritheit
so wie dat leeft in reinicheit
hine mach niet sijn gedamnert
gi vrouwen dit exempel leest
daer omme seggic geloeft mi das
dat noit en geen wijf en was
die hare selve scone woude maken
met bestrikene van enichgen saken
ende pareerde hare dagelike
emmer even behagelike
ende in spegle sach na dat
om hare te parerne bat
dat sijt elre om en dede
dan sire renicheden mede
orlogen woude ute haren lande
reinicheit heeft vele viande
beide in cloestren ende abdien
so hebben si alle met partien
gesworen jegen hare te male
hoe vaste gesloten ende hoe wale
si sijn si haetense nochtan al
ende ver venus heeft tgeval
want si hare doen manscap alle
sine pensen twent van mesfalle
groete behagelheit si alle plien
dats om dat alse wi sien
dat onse herte sal binnen
al ontsteken van haerre minnen
hier omme so gaen si behagelike
achter straten dagelike
omdat si besien willen die man
ende weder van hem besien sijn dan
te waren sie soudens hem ontien
lietmense gaen sonder besien
dese wijf doen lachter ende onnere
goede onsen lieven here
sonder redene ende met onmaten
dat si hem niet genogen laten
metter scoenheit al haer leven
die hem onse here heeft gegeven
mar dragen cireit menichfout
bont graeu selver ende gout
hoede van bloemen om hare scoenhede
om hare hoverde te drivene mede
si dragen gerne dat hem best steet
maer hem es utermaten leet
dat onse here van hemelrike
noit maecte van scoenheiden haer gelike
ende verwerkenre mede goede
ende breken oec die tiene gebode
sonder twifel ic lachtre sere
in menegen man in menegen here
dat si hen met behagelheiden
scoenre willen vele bereiden
danse heeft gemaect onse here god
sekerlike sie sijn wel sot
ende mesgripen harde sere
dat si boven onsen here
hem selven scoenheit willen geven
ic wille cledren al mijn leven
dragen die gevoegelic sijn
aexgrau ende lambijn
soude mi alse wale sonder sceren
coude ende regen weren
alse mi soude bont ende scarlaken
mar gi die wilt maken
die goede mantele sabelijn
scarlaken cleder ocht camelijn
die u sloien achter straten
so dat gi die liede gelaten
niet en cont neven u geliden
voren noch achter no besiden
gi en stieft hem dogen vol mouden
desen cost soe moet ic houden
mar snachts alsic bem gegaen
slapen ende hebbe utegedaen
mine cleder ende dan gi
sijt gelegen neven mi
ende ic jegen u speelde gerne
so pijndijs u altoes te werne
ende maect u siec ende croent mede
so vele maectijs dat mi die lede
vercolen ende ic liggende blive
dits die nature van uwen live
soene dar ic u niet assellieren
dat ic ten spele soude faelieren
maer alte sere so wondert mi
welc dat u gelaet dan si
alse comen in u gelede
die ribaude ende metten cleede
nemen ende danne met hem gaet
ocht gi hem toent selc gelaet
ende selc gewranc ende selc verdrach
alse gi mi toent nacht ende dach
negi gine sijt dan niet cranc
gi gaet met hem al makende sanc
ende al springende dats u maniere
in die bossce ende in vergiere
met uwen onwarden putieren
die dat hebben van manieren
dat si dese gehude vrouwen
leiden met hem te haren rouwen
achter bossche den dau afslaen
met luder stemme si singen gaen
ondancs hebs die vilain wihot
die es so jaloes ende soe sot
tvleesch es nu den wulven gegeven
die beene sijn den honden bleven
dese scande pute ende dit verdriet
es mi algader bi u gesciet
ghedsat hebbe u quade vel
vule vrouwe dat gi so wel
levert u lijf den putieren
dat so vuel es van manieren
acharme lase ende bi al desen
soe doedi mi in dordine wesen
van sinte arnouts broederscape
daer menich ongevallich cnape
mede daer binnen es ontfaen
die wettegen huwelic heeft gedaen
want van m die ic meene
so vintmenre binnen cume ene
sie en spelen al dat spel
die wile sire toe doegen wel
ende alsiere toe en doegen meer
sone hadden si den wille noit eer
so groet als si hebben nu
juvenael segt dat seggic u
die wel spreect van desen ambachte
dat engene sonde so sachte
noch mendre dan dese en si
die wive houdenre hem an bedi
want het raed hem hare nature
ende hare herte soe es al ure
in dien gepense dat verstaet
altoes te doene na quadere quaet
men heeft gesien gehuwe liede
dat hen duvelie gesciede
ende sie bi haren stiefsoene lagen
ende broedere ende kindre van hem dragen
alle wive so sijn puten
ic en latre engene buten
ocht in daede ocht in wille
datter engene en swiget so stille
dit voordeel hebben alle wijf
het es hem te doene harde stijf
hier af te keerne tenichgen dage
noch dore stote noch dore slage
maer scande doet hem dicke laten
dat si hem daer af gematen
mar uten wille met genen dingen
so en machse niemen bringen
sine wildenre vrouwe af sijn algader
nu helpe god die hemelsce vader
wat magic doen met dien putieren
die mi dus dagelics asselgieren
ende doen hebben dus swaren moet
dreidicse waertoe waert goet
sine geven om mijn dreigen niet
vechtic jegen hem oec iet
soe mochten si mi lichte verslaen
mi es dan beter tlaten staen
want sie sijn in quaetheiden stout
ende jonc ende sot ende ic bem out
hare joget si onstecse sere
dat si waenen weesen here
jaes rolant ocht hercules
ochte samsoen dies sijt gewes
hercules hi was nochtan
een die stoutste starcste man
diemen in die werelt vant
hi versloech met sire hant
xii vreseleke diere
die wonderlic hadden die maniere
mar dat dartiende en conste hi
niet verwennen geloves mi
dat was dyanira sine amie
hine conste noit verwinnen die
maer si dede hem selke pine
met enen hemde van venine
dat hi hem warp in een viere
ende verberne hem selven sciere
dus bleef doet die starke degen
die menegen kempe hadde verslegen
ende samsoen al die gelike
bleef oec doet jamerlike
onder die heidine fel ende wreet
omdat hem dalyda afsneet
sijn haer want alst was bescoren
haddi al sine cracht verloren
hier bi doe ic sotheit groet
dat ic mi pine teneger noet
u te castiene iet een twent
want alse gi uwe ribaude vent
so seldi over mi hen clagen
so magic lichte worden geslagen
mijn hoeft ontwee oft mine arme
ay mi lase owi wacharmen
dat ic u noit met ogen sach
dat was mi een drove dach
ende ic in scanden dus moet leven
bi gode ic duchte ic sal u geven
noch so grote sware slage
u en selen u buren noch u magen
gehelpen noch mi genemen connen
ay lase alse gi mi sijt ontronnen
ende coemt onder uwe putieren
die u smeken dats hare manieren
so sijn si meester ende here van u
dat ic met rechte soude wesen nu
die u voede scoie ende cleede
mar in ben te minen leede
mar die ribaude mindi sere
die u doen lachter ende onnere
die u nemen u goeden name
maer gine ontsiet scande no blame
alse gi te gadre sijt gelegen
ende hebt arm om hals geslegen
dan tonense u wel grote minne
daer si luttel hebben inne
want achter u soe eist ute
ende heten u danne quade pute
waendi om die joie van uwen live
ocht van enen anderen quaden wive
dat si daeromme uwes iet geren
neen si niet si maken haer sceren
met u ende met uwen gelike
die hem dunct van haven rike
ende bliven ane u om die juwele
die gi hem geeft te haren dele
gordele borsen ende vingerline
ende goede broeken diere ende fine
waendi dat mi niet ne deert
dat tmine vart dus hinderwart
jaet en trouwen dat verstaet
maer alse gi ter feesten gaet
est ten danse och tandren spele
so dragedi cledre met u vele
ende thoeft bewart gelijc ere hoere
met huven ende met doresnoren
ende met chapielen met guldinen sparken
die wert sijn te lx merken
dat ic u gecocht hebbe al
hier bi es mine bliscap smal
dat gi des niet en wilt ontberen
bi gode can ic ic saelt weren
nu segt mi waertoe es mi goet
die scone garlange die gi doet
op u hoeft te meniger stede
ende die guldine huven mede
die scone camme van yvore
ende die spiegle goet ter core
ende die capiele wel geraect
ende die crone van goude gemaect
beset met goeden steenen diere
robine mirauden ende saphiere
wat vromet mi dat gi hebt ghenoech
diere gordele na u gevoech
ende die gi draecht alden dach
ende daer so vele af coste tbeslach
alle dese behagelheit groet
soe helpe mi god ende sinte benoet
salic vercopen in drien dagen
hoe sere gi weenen moeget ende clagen
ende meer laten tuwer noet
dan enen roc ende een surcoet
ende enen doec van groven webbe
oec vanden groefsten dat ic hebbe
ende enen rieme van witten ledre
ende u surcoet oec sonder vedre
ende oec sal ik u maken doen
twee groete gebondene scoen
van minen alder oudsten hosen
dan so seldi sijn vercosen
van desen ribauden die u volgen
ende al tmine gerne verswolgen
nu segt mi dies ic u vrage
die cleder die gi in sondage
daedt ane doe gi ten danse ginct
van wien waest dat gise ontfinct
van mi bi gode en quamense u nie
gi seit mi dat u gaf die
u vader ende sworet sere
bi gode onsen lieven here
dat hise u gaf omdat hi woude
dat ic mijn gelt sparen soude
maer dits al logene ende sagen
bi mire sielen ic sals vragen
mar wat soude mi helpen dat
u moeder die quene die godsat
hebben moete op al hare lede
heeft met u ter meneger stede
geweest si souts lien al
god die geve hare ongeval
die quade oude verleide pute
die u so dickent geleit heeft ute
in pelegrijnmaedsen in bedevart
si wilt u houden na haren art
ende leren u van haren spele
dies si heeft geplogen vele
ende nu moet altemale vergeten
menich hont so heeft gebeten
an haren staf in menich dorp
maer nu laetse u den worp
ende leid u over al te stiere
verbernen moetse in quaden viere
datse hier coemt so dicke ende geet
nuwe bedevart si menichge weet
ic weet algader hare covine
si pijnt hare makereel te sine
omdat soere selve nine doech toe
soe houtse u geparert alsoe
gelike den orse op den stal
om datment vercopen sal
aldus vercoepse u uwen putier
helpe hoe magic langer hier
in dusdane scande geduren
ine slae u doet nu ter uren
dan geet geselle dat weet wel
die wantrouwele dorper fel
ende gegrijpse in dat haer
ende trecse daer met hier ende daer
achter huse ende achter vlore
ende geeft hare menichge quade hore
ende kerijt met hare den eren
hare onsculdichgen ende hare sweren
en can hare niet in staeden gestaen
hine gaese blouwen ende slaen
so dats hare wart te vele
dan laet si utegaen hare kele
ende roept wat si verluden can
hulpe over haren man
dan coemen die geburen toe
diese scieden wisten si hoe
daer hi hare geeft menichgen stoet
doch nemense hem met pinen groet
dat hise niet te doet en sleet
daer verwijtse hem al datse weet
ende en spares een twent niet
vore die gene diese daer siet
ende die quamen ten gescede
diese over sotte houden beede
ende alse dit die vrouwe versteet
dat mense dus torment ende sleet
waendi dat sine mint te meer
neen si niet si woude vele eer
dat hi den duvel volen ware
ende hi meer en quame te hare
ende hi hinge met enen draede
ane die wolkine in gods genaden
al heeft hi twee hondert jaer
hine mochte gepensen niet dien vaer
noch tvernoy daer hi in heeft
ingeworpen opdatse hem leeft
opdat hi met hare slapen geet
ic segge u sekerlike dan steet
sere sijn lijf ter avonture
want si penst ter meneger uren
dat sine doedde want hare en rochte
in wat manieren dat wesen mochte
ochte vergeven ocht steken doet
want dat enen wive int hoet
coemt dat wilsi doen te hande
want si ontsiet ere noch scande
si en volende hare quade werc
want ons scrijft valerius die clerc
dat wijf sonder conciencie es
van wat si gert geloeft mi des
ende behendich in quaetheide
jegen vriende ende viande beide
geselle die sotte man kaytijf
die dus den wolven geeft sijn lijf
ende vol jalosie es
hi bedruct des sijt gewes
onder hem sijn wijf te sere
ende wilt wesen altoes hare here
ende en laetse niet sijn vrouwe
gelijc hi hare gelovede trouwe
ende si hem dat si hen souden
altoes even gelijc hem houden
alse geselle ende gesellinne
gelijc dat huwelic hevet inne
sonder al meester ende here te sine
dan leven si al sonder pine
mar alse hi willet here wesen
so coemt dese ramp toegeresen
die hare wanhaget alte sere
dats hem te hetene altoes here
minne sone wilt niet geduren
daermense sleet ende doet mesfuren
men machse houden niet met crachte
ende vrouwen sijn in die gedachte
ende in dien moet ende in dien sin
dat hare man soude boven him
wesen meester ende here
dat soude hem vernoyen sere
hoe scone hi ware hoe welgeboren
den genen dien si wel te voren
mochte gebieden ende diese hiet
vrouwe altoes ende anders niet
ende haddene alse vaste bedwongen
met enen worde haddi gesprongen
mar alse hise heft lude ende stille
vaste getrouwet te sinen wille
daer hi te voren omme qual
wilt hi sijn hare meester al
ende wilt dat si heme diene
die hi so sere plach tonsiene
ende rekeninge vore hem doe
van sinen goede spade ende vroe
dan hout hise cort ende wilt niet
dat si ga daermense siet
nochten spele nochten tanse
dan so dunct der vrouwen hare canse
sere meswisselt in dat spel
mar hare herte penst al el
want sone weet an wien ghetrauwen
dies soe es bevaen met rauwen
dies hare man aldus wilt slaen
en es si hem niet onderdaen
aldus so wast die evelmoet
die de minne sceden doet
mar geselle die sonder bant
ende sonder dienst sijn int lant
die moegen hebben weeldicheide
also als ic hier voren seide
van hen die waren dirste lieden
die sonder dienst ende sonder mieden
waren altoes onderlinge
met groten paise sonder gedinge
want sine hadden hare vri leven
om tgoet van erterike niet gegeven
noch doe sone was gene bedevart
ende niemene en ruemde sinen art
die enich ander lant besochte
jason was die irst vortbrochte
op die see met scepe te gane
ende datse maken na minen wane
om te varne om tguldine vlies
starc ende goet na sijn kies
diene op die zee souden vuren
diermen noit tote diere uren
en hadde varen sien in die zee
neptunuse was te moede wee
die van der zee es coninc
ende waende wel in warre dinc
dat hi soude sijn bestreden
soe waende oec wel in waerheden
triton ende toris tier stede
ende alle sine dochtre mede
waenden wel sijn verraden
doe si sagen comen bladen
die scepe die si noit ne sagen
dan op die uren binnen haren dagen
mar voren dien alsic seide
en wiste men niet van scip geleide
die lieden vonden in haren lande
hare begerte menichgerande
ende waren alle even rike
ende even hoge ende even gelike
die simple lieden ende die vrie
doe was al sonder symonie
die minne die nu es al quaet
want also alse quam baraet
ende sonde ende quade avonture
die so fel es ende soe sture
ende hoverde ende leckerede
ende felheit si quam mede
ende nidicheit met erren moede
dese daeden vortcomen aremoede
uter hellen daer si in lange
in hadde geweest bi bedwange
ter quader tijt quam si so saen
ermoede brachte al sonder waen
dieften haerre dochter met hare
die om soccors loept harentare
also lange dat mense veet
ende mense voervoets hangen geet
om te soccorsene haerre vrouwen
daer si draecht so vele trouwen
ende danne canse hare gehulpen niet
al waest dat sijt hare riet
ver laveine dies sijt gewes
die goddinne vanden dieven es
ende hare baraet dect ende wacht
altoes metter donker nacht
want sine dorren hare daet niet baren
en sie dat sire mede bevaren
werden ende het si geproeft
dan est tijt datmenre om droeft
ende hem die corde es om die kele
weet god dan geet hem uten spele
ermoede heeft gerecheit bracht
die in die werelt heeft grote macht
want gierecheit heeft gedaen
dickent menichgen man verslaen
ende gemaect menich orloge
tusschen coninc ende hertoge
borge doetse maken ende stede groet
daermen en hadde en gene noet
opdat giricheit en daede
die altoes eens anders scade
gerne sage ende hare bate
die doet maken menich gesate
ende gadren gout ende scat
gonnert werde die irst opbrachte dat
bi desen lieden waren testort
die irste die gi hebt gehort
ende lieten al dat goede leven
dat hem nature hadde gegeven
ende en daeden noit sint goet
want valscheit ende overmoet
dede hem proper goet gewinnen
ende deilden tlant in allen sinnen
ende setten pale ende sekere mere
ende bi wilen vochten si sere
die starke namen den cranken thare
doe si dit worden geware
sie vergaderden algemene
ende coren den starcsten onder hem allene
ende maectene princhen en here
ende hi swoer hen dat hi vortmere
bescermen soude vanden quaetdien
ende so dwingen ende castien
dat si met vreden souden leven
ende hise ter doet nine soude begeven
doe gaf hem elc vanden sinen
so vele dat hi sonder pinen
met groten eren leven mochte
na dat hem alle gadren dochte
dit ambocht hilt hi enen tijt
so dats die roveren hadden nijt
ende droger so vele overeen
dat si goet en lieten negeen
sine stalent ende rovent tallen stonden
ende alsi dien prince allene vonden
slogen sine dicke ende menich werven
doe moeste hem tfolc anderwerven
hem selven setten algemene
beide die grote ende die clene
ende gaven den prinche rente so groet
dat hi vele seriante onboet
die hem holpen in allen tiden
beide vechten ende striden
ende waren heme onderdaen
nadat wie die boke verstaen
so waren die die irste dingen
daer af princen ende coninge
irst af quamen ende lantsheren
die nu hare arm volc onneren
te waren ic en gave niet
op dese vilaine diemen siet
enen quaden vulen bottoen
en ware dat si hen minnen doen
dese edele vrouwe ende dese scone
die met rechte dragen crone
mochten wel van hovesheiden
van dogeden ende van edelheiden
om hare gelt dat si hem geven
het sal mi deren al mijn leven
ende heeft gedeert dat edel wijf
om enich gelt vercoept hare lijf
het es jamer ende grote scade
want minne soude bi hem gestade
wesen ende in groter eren
woudense hem na tgelt niet keren
mijn raet so es spade ende vroe
dat hem elc knape sette daertoe
dat hi emmer een ambocht lere
heeft hijs te doene dat hire toe kere
ende hem ende sine vriendinne mede
generen moege telker steede
alse si van node sijn verladen
want minne en steet nu niemen staden
oec radic elken harde wale
dat hi merke dese tale
dat ic hier sal bringen inne
so wie vername sine vriendinne
ochte sijn wijf datse enege stonde
elre te minne begonde
ende wouden kiesen een ander lief
oft hadt vercoren na hare gerief
hine salse daer omme scelden niet
noch lachtren wat sijns gesciet
maer saelt hovesscelike gedogen
ende al waert oec dat gise met ogen
met haren vrient te gadre sage
ende hi hare dies speels plage
datmen heet dat grote quaet
hi soude sine ogen dat verstaet
van hare keren elre wart
ende weder maken den papelart
in die gelike alse dat hi niet
en twent en weet van dat hi siet
ende sentmen hare oec enichgen brief
eist hare maech och hare lief
dien sone sal hi niet lesen
hi laet sijn alst mach wesen
hine sal te gere tijt begeren
te wetene dinc die hare mach deren
ochte jegen haren wille gaen
ochte hare verholenheit verstaen
men laetse gaen daerse wille
men dwingese twent te sittene stille
alsi wille come ende ga
ende anders niet en vrageter na
want wie begert alle gerieve
eist van wive ocht van lieve
hine salse niet te sere dwingen
want ic segge u in waren dingen
die sijn lief hout in bedwange
die minne en duert daer niet lange
men sal oec een twent den vrouwen
engereande sake mestrouwen
watmen verneemt ende watmen siet
men sals een twent geloven niet
al coemt iemene ende brinct niemare
van hare die niet scone en ware
dan sal hise onsculdichgen sere
ende sweren bi gode onsen here
dat wijf van lichame en es so rene
in erterike alse soe es ene
hine salse oec een twent niet blameren
van dingen die si wilt anteren
hine salse slaen noch driven
om dat si hem soude te vriender bliven
ende daer omme te minne meer
ende dat es een verloren keer
want wie sijn wijf te slane begint
om meer van hare te sine gemint
slacht den genen die sine catte
sleet ende roepse weder na datte
om te bendenne ende te vane
aldus betert een wijf van slane
want mach die catte hem ontspringen
sine coemt weder meer int thingen
hi salse laten comen ende gaen
na haren wille dats wel gedaen
want die gene die wive besluten
dat si en moegen comen buten
eist sijn wijf eist sine amie
si valt in selke mirancolie
dat hi verliest te hants haer minne
hi sal hem houden van selken sinne
wat hi van hare hort ende siet
dies en sal hi achten niet
al ware hi oec van hare geslagen
dat sal hi hovesscelike verdragen
ende danken hare van allen goede
so hoe dat hem si te moede
ende seggen dat hi doegen soude
alle die slage die si woude
indien dat hi in enegen sinne
mochte verdienen van hare die minne
gevalt oec dat hise sleet
bi torne die hem overgeet
so radic up mijn beste dat
eer si iet ga vander stat
dat hi hare spele tspel van minne
ende doet hare so vrendelike kinnen
dat hire sinen paixs make mede
dat es ene grote behendichede
namelic enen armen man
die en heeft wat leggen an
want darme hi mach lichte mesdoen
dat alte cleine ware dockisoen
daer sine omme laten soude
hine behilde saen hare houde
dies de rike wat doen en heeft
al es dat si in onpaise leeft
die de gichten heeft gereet
want men heme node ontgeet
vonde een man oec elre minne
dan sijn wijf ochte sine vriendinne
ende elders ware ene andre kiesen
ende hise nochtanne nine woude verliesen
emmer sal hi vorhoeden dat
als hi mint tere ander stat
dat hi sire nuwer vriendinne
en gene dinc en gheve die dandre kinne
eist broke borse ocht gordelkin
eist chapiel ocht vingerlijn
want het soude hare sere meshagen
alse sijt sage ere andre dragen
ende emmer voerwachte hem een man
die andere minne nemet an
hine sette hare engenen dach
daer die andre te comenne plach
quamense daer ense dandre vonde
hens niemene diet gepaisen conde
want hens ever noch ander dier
so vreselic noch so ongehier
noch tigre no bere noch lewinne
diemen jaeget in allen sinne
noch serpent dat soe gebeert
alsmen tart op sinen steert
alse doet een wijf die vinden can
ene nuwe vriendinne biden man
die te voren hare vrent was
dan warp si uut geloeft mi das
vier ende vlamme dan es dat wijf
gereet te latene ziele ende lijf
en es te prisene niet een twent
alse doen den andren aldus vent
gevalt oec hi smeke dan sere
die irste dat es wel sine ere
soe dat die andre wech ga
ende spele der irster dan daerna
vander minnen tsuete spel
ende es si hem oec alte fel
van worden ende te podersam
so sal hi sweren dat si quam
te hem te sijns ondancs sere
ende hem gesciede noit mere
noch nemmerme en soude gescien
ende mochte sise oec wedersien
die quade vernoierde vrouwe
hi wilde wale selp sine trouwe
dat si hare dogen beide uutstake
och hurte dat hare therte brake
met dusgedanen smekernien
moet hi anegaen sire amien
sonder laten ende verdrieten
moetmen thoeft vol logenen gieten
oec sal hise helsen ende cussen mede
ende dan spelen daer tier stede
dat spel der minnen eer si kere
anders en werdet nemmermere
van hare vergeten sonder sceren
noch dore spreken noch dore sweren
ic rade oec elken sekerlike
die mint nu op erterike
dat hi in engenen sinnen
hem en berome van vriendinnen
want menich so heeft hem beroemt
die van gode mote sijn verdoemt
om te hebbene meer den name
dien ongereet was den lichame
al leet soe moet hem ghescien
ic wane noit en was ghesien
quader sonde noch quader daet
dan roem die ane minne gaet
want minne si wilt sijn verholen
gelijc den dief die heft gestolen
en ware och iemen seide
sinen geselle in hemelicheide
diet alse gerne alse hi dan hale
hem so machtijt seggen wale
waer oec siec eens mans vriendinne
hi sal pinen in allen sinnen
hoe dat hi dicke bi hare mach wesen
si sals hem danken alse es genesen
om hare sal hi dickent weenen
ende suchten ende geloven altenen
bedevarde te doene in vremden lande
dat so sal hi seggen te hande
cleinlecke spise om hare eten
ende alse hi es bi hare geseten
sal hi logenen ende borden pensen
van nuwen dromen die hi sal vensen
ende sal hare seggen overwaer
dat hem droemde al openbaer
dat hise in sinen arme al bloet
hadde ende dreef bliscap groet
al genesen ende al gesont
ende dat hi haren roden mont
cussede menichwarf vriendeleke
dusdanichge boerden ende diere geleke
sal hi haer tellen ende doen verstaen
hi sals te meer hare gracie ontfaen
wat hare lust seldi hare bieden
wat rade sijs heeft van andren lieden
nu hebbic u geleert vrient al
hoemen een wijf houden sal
beide siec ende oec gesont
vroech ende spade ende talre stont
want met lichten wet te voren
heeftmen al haren minne verloren
want een wijf es dat verstaet
lange te houdene alsoe quaet
diermen haren wille nine doet
alse es te houdene in die vloet
een levende ael met sinen sterte
hoe scone gelaet hoe scone geberte
si toent ocht hoe scone feeste
en eist dan niet wel ene beeste
van wel sonderlingen seden
ens nemmer margen alse heden
met hem so wankel sijn si
ende so ongestaede daer bi
alselke beeste es wel tonsiene
die altoes es gereet te vliene
in segge dit niet om die goede
die gestaede sijn van haren moede
daer ic noit engene en vant
waer ic quam in enich lant
noch salomon en vanter niet
diese te provene niet en liet
die ons verstaen doet op sijn lijf
dat hi en vant noit seker wijf
die hem woude maken moede
om te soekene enichge goede
ende hi dan ene conste vinden
dan mochte hi hem dan sekerlike geninden
ende nemen die ende trouwen
ende danne hebben cure van vrouwen
ende ene allene sonderlike
maer hoedu dat si dagelike
teneger stat en ga niet
daer si hare moege bejagen iet
ochte daermense anesoeke moge
want het ware dat u niet ne doge
nu verstaet van elker maegt
die te minne u behaegt
weder si scone ocht lelic si
die hout vore goet dat radic di
ende die dunke u wesen vroet
want die leget sinen moet
an ene joncfrouwe in eneger wise
hets wel recht dat hise prise
want hen es in erterike
wijf so helich sekerlike
noch so reine van lichame
opdat si heeft vrouwen name
es si in cloestre ocht daer buten
diemen mach so vaste sluten
es si jonc ocht out daermede
mar hort si prisen hare sconhede
ende hare gedane teneger tijt
si heves in hare herte delijt
hoe lelec dat si si nochtan
hier bi sal prisen een man
ende sweren dat si scoenre si
dan enichge die es verre ochte bi
sie saels geloven sekerlike
want hen es wijf in erterike
alsoe lelic van gedane
sie en houde hare vaste daer ane
dat si van elken dien si kint
werdich es te sine gemint
dus selen die knapen houden
hare vriendinnen onbescouden
ende niet lachtren hare sotheide
dat es ene grote wijsheide
nemmermeer en roket twijf
hoe onsalich ochte hoe kaitijf
hare vrient si ocht hoe ongedegen
daer si hare herte heeft an geslegen
men mach dat wijf castien niet
maer laten gewerden wies si pliet
gelijc die catte die bi naturen
can die siencie alle uren
ratten ende musen te vane
sonder leren ende tscole te gane
aldus can twijf hare jugement
dat si bi naturen vent
wat si werct ende wat si doet
dat dinct hare algader wesen goet
ende si es niet so menichvoldech
dat sine doet dinc sine esse sculdich
te doene bi naturen wale
daeromme verliest hise altemale
diese castijt ende wilt blameren
van dingen die si wilt anteren
aldus geselle seldi u rose
wel houden moegen sonder nose
die u therte aldus verhoecht
updat gise vercrigen moecht
ende alse gise hebt in u behout
ende gi u joie hebt menichfout
soe hout die blomen in diere maniren
suete ende sachte ende goedertieren
soe mogedi spelen van amoretten
sonder commer ende letten
mijn vrient aldus troeste mi
daer ic groet confort nam bi
dat mi dochte in minen moet
dat hi meer can dan redene doet
eer hi sine tale hadde voldaen
so quam weder te mi gegaen
suete gepens ende goelec spreken
die noit sint van mi en streken
suete anesien en brachtense niet
die mire herten doet verdriet
ic nam orlof ane minen vrient
die mi dus wel hadde gedient
ende ginc allene dale neder
scone ende clare was dat weder
horen der vogelinen sanc
die daer maecten groet geclanc
dat mire herten groet goet dede
van joien ende van vrouden mede
maer een dinc geft mi swaerheide
van dien dat amijs mi seide
ende dies ic sere int herte morre
dat was dat ic niet ten torre
in langen comen mochte no gaen
omdat ware sere mesdaen
ende ic souds sijn van hem bescouden
ine weet hoe ics mi sal onthouden
hiermet gingic vort ende wech
ende liet ten rechterhant dien weech
ende ginc ter slinker wart tien stonde
op avonture och ic iet vonde
enichgen wech daer ic quame mede
binnen in die vaste stede
wart te watre ocht te lande
dan soudic laten om gene scande
ine souden uutlaten suetonfane
daer mijn herte leget al ane
in vonde starkeren dan ic bi gode
ende diet mi danne met crachten verbode
god here mochte ict gescien
dat ic dien casteel mochte sien
cranker dan een wijngaert blat
of die poerten teenigher stat
noch teneger ure open staen
ic souder emmer binnengaen
ende verlossen na minen wane
dat scone kint suete onfane
daer vore naem ic te gere stont
diese mi gave v hondert pont
dies machmen mi geloven wale
doe gingic nederwart te dale
van dien castele een luttelkin
maer niet vele en docht mi sijn
neven ene fontaine claer
sekerlike het sceen daer
ene utermaten liefleke stat
doe versagic dat daer sat
ene scone vrouwe wel geraect
van vormen edellike gemaect
scoenre figure en sagic nie
alse mi wesen dochte die
hare amijs sat neven hare
maer ine weet niet oppenbare
van sinen name te seggene iet
mar die scone vrouwe si hiet
rijcheide vor waer wet dat
ende hoedde enen cleinen pat
daermen in die borch mede ginc
maer si en was in warre dinc
noch selve in die borch niet comen
mar tirst dat icse hadde vernomen
so keerdic mi te hen wart
ende groette die scone vrouwe ter vart
ende si mi weder harde hovesscelike
doe badic hare oetmoedelike
ende seide vrouwe dore genade
wildi mi berechten van dien pade
diemen heet te vele gegeven
ic hebbene gekint seise mijn leven
het es dese pat dien ic hier hoede
genaden vrouwe hovesch ende goede
wilt gedogen dat ic besta
desen wech ende vowart ga
want bi hem soudic geraken
tien castele die doet maken
die grote vrouwe ver jalosie
vassel dan gesciede mi nie
dat ic liet man gaen desen pat
hine was met mi becondicht bat
dan gi noch sijt mar mine vrient
die mi met trouwen hebben gedient
ende geven connen dat mach scinen
die laet icker in sonder pinen
baleren dansen ende reien
ende hebben weelde na hare greien
daer in es feeste ende joie
daer en come niemene hine vervroie
daer sijn vedelen ende tamburen
cytolen ende tymbren tallen uren
daer jagetmen hasen ende conine
in die scone boschgelkine
daermen die vroude groet mach scouwen
beide van knapen ende van joncfrouwen
alsi sijn moede gaen si met staeden
te gadre in die stove baden
die sie daer hebben al bereet
want elc daer sine camere weet
in die herberge daer vrouwe af es
sotte meltheit sijt seker des
die hen rekent van herbergien
ende die morsele van leckernien
ende hen vercoept alsoe diere
hare feeste ende hare beleciere
dat si vercopen al hare lant
ende hen no blijft no gelt noch pant
ic bringse daer met groter eren
mar ermoede doetse wederkeren
ic hebbe dat ingaen ende si dat ute
so waneer dat si sijn al ute
soe moegen si wale clinken slaen
want ic en salse meer ontfaen
en ware dat si tgoet vercregen
daer si den cost met mochten plegen
van sotter miltheit ende anteren
so soudicse weder wel feesteren
ende gerne laten comen naer
maer hets ene dinc alte swaer
alse dicke te comenne alse si begeren
wane soude comen dat si verteren
alst coemt ten inde ende sie sijn bloet
sone durren si van anxten groet
mi van scanden niet anesien
hets wonder hoe dit mach gescien
sie en doeden hem van rouwen
maer u seggict wel met trouwen
opdat gi hebt daerwaert gere
dat noit en was geberst so bere
noch so gevilt in genen sinne
alse gi selt sijn mach u gewinnen
ermoede ende hebben in hare hande
sie sal u leiden achter lande
in winkele in hoeke ende in straten
dies si u sal sterven laten
van hongere dats hare maniere
nochtanne wasse hongeren cameriere
ende diende hare so dat sijt bequal
ende bernende was van hongere al
ende hare leerde alle quaethede
si maketse meesteresse ende voester mede
dieften dies knapelkins
die so menichgen neemt tsins
ende sogedene met haren melke
nie en sagic voestre selke
willic u tellen hare manieren
sine es oetmodich noch goedertieren
oec so woent si in een lant
dat magerste datmen noit vant
daer en wast noch coren noch wijn
gars noch cruet noch busscelkin
nemmer daer bome en botten
het staet op dinde van scotten
op ene starke steenroke
honger en heeft engere coke
te doene om te cokene mede
want het es die coutste stede
diemen indie werelt weet
om dat hongere ware leet
dat om hare wiesse enich cruet
so trect sijt altemale uut
metten nachgelen van haren handen
ende met haren scarpen tanden
nu willic u seggen hare gedane
so ic best can na minen wane
idel dunne mager ende lanc
den buc inholich ende slanc
hangende ane die borst thale
die been gaen hare altemale
hangende tallen leden uut
daer boven hangende ene gele huut
te woest so es hare dat haer
die ogen diepe ende niet claer
mager ende bleec dat anscijn
en gene bleecker sone mochte sijn
sine heeft int lijf engene humure
dus heeftse magerheit ter cure
ende so bedwongen in allen sinne
dattie plantiose goddinne
ceres die doet tcoren comen
es die wech daerwart benomen
ende trithelemus oec daer mede
die scepe brinct ter meneger stede
en can den wech daer niet geraken
noch niemen die mach salich maken
den mensche en can gecomen daer
maer ic segge u vorwaer
wildi met ledicheiden gaen
gelijc dat gi hebt gedaen
ermoede sal u daer wel bringen
die vrouwe es van desen dingen
eenen andren wech gaet ermoede
dan den genen dien ic hier hoede
wildi volgen ledicheiden
diere volheit niet en geseiden
alle die met tongen spreken
gi selt danne saen sijn gestreken
tote daer gi ermoede vinden selt
ende blijftdi danne in hare gewelt
ende u behagen hare maniren
so mogedi danne wel faelieren
tassallerne dien casteel
ende oec te winne dat beter deel
maer van hongere mochti seker wesen
die saen sal sijn an u gelesen
want ermoede can dats oppenbaer
bider herten den wech toter daer
vrient noch mogedi sijn gewes
dat die kaitivichge honger es
so gediensttechtich sire vrouwe
dat hise dickent cust met rouwen
ende daertoe in groter breken
dan coemt honger vortgestreken
ende weet dieften sijn kindekin
ende heet hem gereet dan sijn
gaen te siene om sijn bejach
waer dat hijt gecrigen mach
dit leert hem honger ende ermode mede
dan geet dat kint dien al die lede
beven ende hem droemt dan al
dat omme sine diefte hangen sal
want altoes es hem in die moet
dat die galge hebben moet
diefte pijnt hem nacht ende dach
hoet sinen vader helpen mach
mar dats ene cranke neringe
bi selker neringe so wart inge
desen wech diene wille gaen
ende gi diene wilt bestaen
gi en hebs noch niet verdient
dat gi wesen sout mijn vrient
nu soect enen andren wech dan desen
gine mochter aldus comen no wesen
vrouwe dore god seide die minnere
uwe gracie eist dat ic begere
so dat ic quame in dien pat
die mi leidde ter selver stat
dat ic mochte suete onfane
hulpen ute dien priensoene te gane
daer hi nu ghevaen es binnen
dor god vrouwe laet mi ghewinnen
rijcheit seide ic hebbe wale
gehort ende verstaen uw tale
gine hebt uwen bosch niet al vercocht
soe wiene heeft ane u gesocht
gi hebs noch een vier behouden
ende sonder vier en mach met vrouden
leven niet die volget der minnen
ende hare seden wilt bekinnen
die minnaren wanen wesen vroet
dies sise dragen in haren moet
neen si niet het es verwoetheide
alse redene tote u wel seide
dier gi en wout horen niet
dies es u sotheit groet gesciet
wet oec wel dat gi noit sint
mi en priset niet een twent
ende dat gi te minne bestont
want die minnen werden oncont
met mi ende haten mi mede
ende worpen mi tere ander stede
ende tirst dat icse danne begeve
ware mi leet dat hem iet bleve
ende warpse oec van mi verre
nu vliet van mi eer ic mi erre
doe sciedic dane si bleef daer
met haren lieve dat was waer
nemmeer en dorstic hare vragen
noch oec mi van hare beclagen
maer ginc pensende harentare
int scone praieel openbare
dat liefleec was utermaten
alsic u hebbe weten laten
maer niet so gerint mi das
want elre mine pensinge was
hoe ic mi houden mochte gestade
ende dat ic alsoe nine daede
datmen enichgen lachter sprake
iewerinc in enichge sake
mare emmer en vergaetic niet
die stucken die mi mijn vrient hiet
ende diende quade tonge oppenbaer
waer ickene vant hier ocht daer
ende mine andre viande mede
die so eerdic telker stede
ende diende hen met al den sinne
niet en weet ic ocht hen ginc inne
mare sere so wasic bevaen
dat ic niet en dorste gaen
ter vaster borch utevercoren
alsic te gane plach te voren
nochtan begerdic alle dage
in dit vernoi in dese plage
ende in dese penitencie mede
so was mijn herte talre stede
dit so hardic langen tijt
dat ic haetscap ende nijt
decken moeste met barate
om te jagene meer mine bate
mijn dogen kinde al die god van minnen
die mi proefde in allen sinnen
noit en vant hi in mi ontrouwe
noch oec venus die hoge vrouwe
doe mi die god dus tallen stonden
hadde geproeft ende vonden
in allen dienste goet ende getrouwe
quam hi te mi al sonder rouwe
ende lachende van minen sere
metter hant nam mi die here
ende vragede mi ochtic altemale
sine gebode hadde gehouden wale
ende hoe mi behagede die rose
daer mijn herte om dogede die nose
nochtan wisti al minen moet
want god weet al datmen doet
mijn gebot seit hi ende mijn begeren
dat ic gebiede finen minneren
dat si en elre en keren ane
dan in minnen te volstane
here soe en doe ic sekerlike
mare hebbe u gedient getrouwelike
hets waer maer gi sijt wankel sere
u herte steet ten menegen kere
ende sijt in te menich ontsien
ander dages wouddi ontien
mire manscap ende sijn afgedaen
doe gi redenen hadt verstaen
ende beclaget u sere van mi
ende oec van ledicheiden dat si
in minen vergiere u hadde gelaten
want hen ware twent ure baten
gi wart met redenen accordert
ende naleecs al van mi gekeert
genaden here ic lie wale
dat ic horde na hare tale
langer ende hadder na verstaen
dan ic te rechte soude gedaen
hebben haddics mi vorsien
mar doch ginc ics mi ontien
ende quaems te mi selven weder
nemmermeer en leggic neder
uwen dienst om engenen noet
antropos die vrouwe groet
si en beneme mi dat leven
dat mi cloto heeft gegeven
so salic u dienen getrouwelike
ende venuse der vrouwen rike
in dien dienst dat si begert
tote dat mi die doet vertert
dan mogen seggen mine mage
die over mi maken clage
vrient dese doet die gi hebt nu
gelijct uwen levenne dat seggen wie u
bi trouwen seit hi die god van minnen
nu dunct mi in allen sinnen
dat mine manscap in di
harde wale bestaedt si
gine sijt niet van dien quaetdien
die mi ende mine partien
versmaedden waer si mochten
alsi hadden dat si sochten
uwe herte es seker ende vast
dies seldi sonder meerren last
ane die havene comen saen
daer gi lange hebt nagestaen
ende ic vergeve u mesdaet
die gi gedaen hebt sonder raet
ende meer om bede dan om goet
mar ic segge u wat gi doet
wildi versoenen jegen mi
so vertrect mi hoe dat gi
mine gebode hebt gedaen
die ic u beval ende dede verstaen
als ghi mi hier segghet wel
so wert noch uwe pine al spel
here gerne seide die minnere
dorperheit scuwic harentare
ende messpreken haetic sere
gerne gruetic telken kere
die liede sijn si groet ocht clene
dorper wort ende oec onrene
die scuwic al wart in scerne
vrouwen eric altoes gerne
ende al dat vrouwe name heeft
dien soe dien ic vor al dat leeft
hoverde scuwic ende daerbi
houdic jolijs ende behagel mi
milde te sine pijn ic mi mede
ende mijn herte blijft tere stede
bi trouwen gi cont wel u lesse
al selc alse gise segt so esse
ic weet wel dat ic uwes seker ben
hu steet hu nu in uwen sen
here ic leve met rouwen groet
gine troest mi saen ic blive doet
ende en hebdi die iii troeste nemmeer
nenic here alsic dede eer
goelijc sien es mi ontbleven
sie hadden mie alle iii begeven
maer die twee sijn weder comen
ende hebben te mie sint ware genomen
hebdi hope  jaic here
hi heeft mi geholpen sere
ende gehouden al sonder gile
in sconen gepense lange wile
waer es suete onfaene gevaren
here hi leit gevaen tuwaren
dien scone die goede dien ic soe minne
nu blijft met rasten in uwen sinne
want gi selt noch hebben meer
uwes willen dan gi waent eer
van daer gi omme hebt gedient
getrouwelike alse mijn vrient
ic wille ontbieden haestelike
minen barone van minen rike
ende dien starken casteel beleggen
sonder enich wederseggen
ende eer wi sceden na minen wane
sullen wi hebben suete onfane
sonder beiden die god van minnen
ontboet sijn volc in allen sinnen
selc bi geboden selc bi beden
daer quamen bi mechtecheden
vele lieden ten hogen god
willich te doene sijn gebod
na hare macht waer dat ware
nu willicse u nomen openbare
ledicheit die in den meesten deele
vrouwe was van desen praiele
quam met scone gesinde daer
edel van herten openbaer
edelheit miltheit ende rijchede
ontfarmicheit ende coenheit mede
delijt ere ende hovescheit
geselscap ende simpelheit
sekerheit deduut ende doegt
blijtheit jolivecheit ende jogt
oetmodicheit quam mede daer
ende gedoechsaemmicheit dats waer
wel helen ende geveinst wesen
quamen daer ende oec mettesen
valsch gelaet die met machte
geveinst wesen met hem brachte
want sonder hare en mach hi niet
want hi met hare te wandelne pliet
ende wat dese twee te voren tonen
baraet moeter emmer in woenen
nu willic u laten horen
van wien valsch gelaet es geboren
baraet soe was sijn vader
die der liede herte steelt algader
sijn moeder was ypocrisie
die god onse here vermaledie
dese sogedene ende voeddene mede
godsat hebbe hare vule sede
dat si verraedt so menich rike
bi haren abbite geestelike
ende tirst dattene die god versach
werdi heme wat hi mach
ende seide valsch gelaet bi wies orlove
siedi comen te minen hove
segt hoe dorsti comen hier
mettien quam vort die vrouwe fier
geveinst wesen alte hant
ende nam valsch gelaet bider hant
ende seide here en belget u niet
dat hi hier quam es bi mi gesciet
hi heeft mi menich goet gedaen
ende testaden dicwile gestaen
hi help mi altoes ter noet
ne ware hi ic ware nu doet
van hongre here dies es hi
al hier comen tote u met mi
hine wilt al die liede niet minnen
mar ic begere in allen sinnen
dat hi si vanden lieden gemint
ende over helich man bekint
want ic bem sine amie faitijs
ende hi es weder mijn amijs
nu eist dan tijdt dat wie beginnen
te sprekene seide die god van minnen
hoe dat wie moegen verweren
ver jalosien die onse minneren
doet soe over grote pine
hieromme hebbic u vriende mine
ontboeden ende hier doen comen
so heeft te houdene genomen
jegen mi desen casteel
dat mire herten deert een deel
soe heeftene so vaste doen maken
dat ic niet en can geraken
hoe datmenne gewinnen sal
sonder scade ende groet mesval
ende oec so deert mi meer der ane
vanden kinde suete onfane
dat so dicke te vorderen plach
onse vriende ende nu niet ne mach
ute dien vangnesse coemen
sint mie tybullus wart genomen
die mijn dinc kinden groet ende smal
so sijn mine gescutte al
gefaeliert ende mine boge
ende mijn halsberch ontwee getogen
dies hebbic om hem rouwe groet
mijn moeder weende om sine doet
alsi doen mochte wel te rechte
nu hadden wi te doene wel onser cnechten
gallus catillus ende oviden
die wale consten tallen tiden
van minnen spreken wel gereet
maer si sijn doet dat es mi leet
siet hier van brusele henrecke
die ver jalosie swaerlecke
torment ende pijnt bi mire trouwen
so dat hi sterven waent van rouwen
nu es hi mi comen te rade
alse een die mijn vrient gestaede
es ende al eigin mijn
dies moet ic hem gehulpich sijn
ende hebbre u omme vergadren doen
om suete onfane die int prisoen
legt te hulpene uter noet
want mi so ware scade groet
dat wi soe getrouwe knape verloren
ende ic hem mochte betren sinen toren
ende ict beent sculdich te doene mede
doer sine getrouwe dienstechede
daer hi mi mede heeft gedient
ende noch wille dienen alse een vrient
ende maken te dietsch daer in sal staen
mine gebode die hi sal saen
onbenden ende seggent suete onfane
opdat hire mach comen ane
die nu so vaste legt in rouwen
dat mi deert bi mire trouwen
want en can ics niet ghewinnen
dat sal mi deren int herte binnen
in troeste mi in niemenne el
dan in u lieden dat weet wel
gi sijt mijn troest in allen saken
mochten wie henrecke gemaken
in hogen die so hovesch es
ende so melde geloeft mi des
ende mi gedient heft so wale
ic souts verbliden altemale
nu coemt hierna jhan sijn geselle
een hovesch knape daer ic af telle
ende mi eerlec heft gedient
alse een mijn getrouwe vrient
ende vort dienen wilt gereit
sonder nijdt ende giricheit
ende dore redenen mine wilt laten
ende alle mine specie doet haten
die bat riect dan balseme doet
daer bi eist recht dat si moet
faellieren ter meneger stont
ende henrec dats mi wel cont
die dit dietchs begonnen heeft
willet volenden opdat hi leeft
ents hem god onse here dan an
want hi es mijn getrouwe man
opdat hi mach suete onfane
vercrigen ende die welgedane
rose die hi heft so wert
ende van herten so begert
so dat wijt emmer moeten doen
want sijn gebot ende sijn sermoen
sal werden gelesen ter meneger stat
ende men saels ons dienen te bat
nu es wel recht sekerlike
dat wi den toename van heinrike
seggen ende condich maken
want die toenamen sie sijn saken
daer die man bekint mede es
van akene sijt seker des
es sijn toename ende es prochiaen
te cortbeke alsict hebbe verstaen
nu biddic der goddinne des
lucinen die vanden brudenne es
gerechte goddinne ende vrouwe
dat si heinricke die ons getrouwe
es alsoe vorderen moete
dat hi lese die rose soete
ende jupiterre so biddics mede
dat hine behoude in die blijthede
want hi wilt desen boec al uut
maken daermen dat suete cruut
sal vander minnen moegen kinnen
ende daer na men en genen sinnen
tongemake en darf wesen
die dit boec heeft gelesen
hi sal hier sien also claer
die poente der minnen ende oppenbaer
datmen dit boec in allen sinnen
heten mach spegel der minnen
want vele goets bringet den minnere
opdat si te horne nine begeren
na redenen der hoger vrouwen
die mi doet leven dickent met rouwen
hier omme so coem ic u te rade
alse minen mannen ende bidde genaden
u allen harde oetmoedelike
dat gi desen selven heinrike
die oit soe getrouwe was mi
so hulpt dat hi gevordert si
oec bem ic sculdich te biddene mede
vore andre die ter meneger stede
selen noch geboren sijn
ende houden hen ane den raet mijn
diere harde vele wesen sal
want ic weet te voren al
ende benre af prophete dats waer
want si selen oppenbaer
venden in dit boec bescreven
in welker wijs dat verdreven
sal wesen noch ver jalosie
ende altemale hare partie
ende haren casteel gebroken soe
ende getruerit daertoe
dat sise in engenen saken
nemeer weder en moge maken
dies so raedt mi openbare
hoe ic best mijn volc scare
ende bescicke mijn orloge
so dat ic gewinnen moge
lichtelike den starken casteel
die noch vaste es ende geel
doe dus die goddinne was kint
al sine redenne hadde geint
gingen te gadre die barone
om raet te nemene wat hem te doene
stoede al met selken saken
in vele manieren dat si spraken
want elc hi gaf sinen raet
doch bleven si dat verstaet
op enen raet daer si mede
ten god wart keerden doe ter steede
here her god soe seiden si
met accorde soe sijnwi
bleven altegader gemene
sonder rijcheit die vrouwe allene
die harde diere heeft gesworen
dat si omme mensce die geboren
es nemmermee godeweet
ane die borch slach en sleet
no met houwen no met scachte
no met gheenen anderen ambachte
ende es gesceden met bolgenscape
alsoe sere haetsi den cnape
ende seit sone heeftene wart no lief
daer omme doetse hem dit ongerief
dies hi en gadert engenen scat
over waer seggen wie u dat
dat hine mesdede oppenbare
noit andre saken jegen hare
si lijt wale alse ict vernam
dat hi gistren margen quam
tote hare ende sochte hare ane
orlof al dien pat te gane
diemen heet te vele gegeven
maer hi es daer buten bleven
want hi was arm doe hijs bat
dies was hem ontseit dien pat
ende sint en es hi sekerlike
van enen penninge worden rike
alse ons rijchede dede verstaen
ende hieromme es ons afgegaen
nochtanne sijn wi altemale
sonder hare geacordeert wale
wie hebben vonden in onsen raet
dat bedect wesen ende valchs gelaet
metten haren te desen tiden
sullen tachterste porten bestriden
die quade tonge houd ende hoedt
met sinen quaden volke verwoedt
meltheit ende hovescheit mede
selen proven hare vromichede
jegen die quene ende hare gaen ane
die soe nauwe wacht suete onfane
oec willewi dat te deser tijt
wel helen ende delijt
scaemten bestaen vromelike
ende breken hare porte stoutelike
jegen sorge willen wie dat varen
coenheit ende sekerheit metten haren
vrieit ende ontfermichede
willen wie dat dangiere bestrede
dus es dit here wel gescart
want nemmer en es so bewart
die casteel hine worde gewonnen
al es ons rijchede ontronnen
die ons allen en prijst niet sere
daer omme bidden wi u lieve here
dat gi venuse uwer moeder
al hier ontboet want si es vroeder
dan wi alle van orlogen
si sal ons wel geraden moegen
daer omme ontbietse hets welgedaen
die god van minnen antworde saen
gi heren mijn moeder die goddinne
daer wijsheiden vele es inne
si en doet niet altemale
minen wille maer si can wale
mi secorsen alst es te doene
ende daer bi weet wel gi baroene
dat ic mire moeder nine wille moyen
om niet want hare souts vernoyen
ic eerse ende werdse waer ic mach
met wat dat ic verleesten mach
maer waenneer dats te doene si
so salsi comen geloves mi
al waerse hier so bi oec nu
so soude hier comen dat seggic u
ongebeden van minen wege
ende hebben saen den torre belegen
mijn moeder es vrome in hare daet
so heeft gewonnen dat verstaet
menege borch die vaste stont
die meer coste dan dusentich pont
daer ic niet jegenwerdich en was
haddicker geweest gelooft mi das
sie en waerre niet comen inne
bi coepmanscepe in genen sinne
want hets coepmanscepe wiese doet
die minne geeft om enich goet
gelijc datmen coept orse ende rassiden
die tgelt pait hi machse riden
wilt hi sachte wilt hi sere
want hi den coepman en es mere
sculdich noch die coepman heme
aldust eist alse ict verneme
die coept oec van enen wive
die genoechte van haren live
ende alsise hem gelevert heeft
ende hi hare tgelt dat hire om geeft
soe es leden al die minne
daer en es al dan coepmanscap inne
coep en es niet gegeven
daer omme es die danc saen bleven
nochtan sijn dese coep beide
ongelijc die ic u seide
want al eist dat een diere
coept een ors hi maecht sciere
vercopen ende nemen daervan
sijn gelt ende wennen dat hi can
ten mensten sone eist al niet
verloren hine heves weder iet
tfel oec al ware dat sake
dattie moert te doet stake
maer dusgedanich sone es niet
die coep die ver venues pliet
want nemmerme sone coept geen man
wijf soe diere wat hire an
legt gelt ocht goet hine si te voren
sekerlike al verloren
want die vercoept neemt die have
ende die coept geeter ave
nochtan en heeft hire so vele an
dat hire ave geheten can
here noch oec iet gesijn
hen ware norman ocht poitevijn
maer quame hi ende meer dan gave
si en gingen den irsten ave
ende en helden hem ane den naesten
twi sal hem een man dan verhaesten
dat een vreemde in sijn gewelt
also saen sal hebben sonder gelt
alse een doet met sinen goede
hoe mach hem dan sijn te moede
dit sijn quade ende sotte liede
ende ene keitivichge maisniede
die hare gelt leggen daer
daer si wel weten openbaer
dat sijt verliesen altemale
wat sire ane leggen grote ocht smale
maer daer bi en seggics niet
dats mijn moeder en gevet iet
maer ic segge u dat hijs heeft
na groten rouwe die gene diet geeft
alsene dat geven van groten goede
heeft bracht in swaerre ermoede
ende hem rijcheit heeft gelaten
broetbiddre achter straten
die nu en wege es getogen
ende mi niet helpen en wilt orlogen
maer bi mire moeder venuse
ende bi haren oudervader saturnuse
ende bi minen broderen al
daer niemen af en weet tgetal
die ic node versweren soude
ende biden groten elschen coude
in drenke piment dat wet te voren
in enen jare wordic versworen
want elc wel weet diet begert
dat een god die hem verswert
hine drinct piment in enen jare
dit weetti wel dat mi ware
ene quade sake versworic mi
mar sint dat mi die rijcheit si
in dese noet nu afgegaen
si selt ontgelden sine neme saen
enichge wapine ende doese an
ende helper mi met striden dan
en doet sijs niet sekerlike
ende coemt dan enich man die es rike
ocht cnecht ocht reddre ocht baroen
ic salne alsoe plumen doen
onse mageden ende met hem spelen
dat hem in corten tiden selen
al sine plumen bloeten
ende hi dat cleine metten groten
vercopen ende oec versetten al
hen doe kenlic groet ongeval
arm man hi heeft betren here
want in versmaetse min no mere
hi en es oec geen goet man
diese lelec spreket an
daer bi so es quaet rijchede
dat hise versmaedt tegener stede
sie minnen bat dan doen die rike
die thare houden gerechtelike
maer bi minen vlogen beide
waer ic god over die rijcheide
alsic ben over die minne
alle die gene die ic kinne
mi getrouwe die soudic maken
alle rike in waren saken
so sere ontfarmet mi te waren
hare weenen hare clagen hare mesbaren
die baroene antworden saen
here dat gi hebt doen ons verstaen
dat es waerheit altemale
ende gi selt oec behouden wale
uwen eedt dats seker waer
updat u een rike man coemt naer
dat hi wille met trouwen minnen
ende uwe mageden leren kinnen
die alle sien van diere costumen
dat sine saen so sullen plumen
dat hem ene vedre niet bliven en sal
hine salse daer laten al
so selensine smeken ende striken
met sueten worden ende goelike
ende helsen ende cussen mede
ende geloven hem daer ter stede
te doene al dat hi begert
ende emmer treckense te hem wart
tgoet maer emmer vaste houden thare
nu here gebiedt ons openbare
wat gi wilt dat ment doe
wie sijns gereet spade ende vroe
maer valsch gelaet en dar hem niet
met ons onderwinden iet
omdat hi van u es gehaedt
nu bidden wi here dat gine laet
wesen vort van uwer maisniede
ende hier wandelen met u lieden
met gevenst wesen siere amien
ende wildijt alle gi partien
seide die god so willict mede
nu onthoudene hier ter stede
ic wille dat hi vort mi
altoes te minen hove si
valchs gelaet ic houde u
op selc convent al hier nu
dat gi selt te hulpen staen
onsen minneren ende niet afgaen
maer hen staen staeden allen tijt
ende onsen vianden derende sijt
ic geve u macht in allen asauden
want gi sijt comen van ribauden
dus willet onse volc algadre
want sekerlike gi sijt verradre
dief ende oec versworen mede
so siedi oec ter meneger stede
maer dat hebdi dicke gedaen
om datter bi soude ontgaen
u vrient ende verblijdt wesen
nu segt mi biddic u na desen
bi wat tekene men u sal
u bekinnen overal
alsmen us te doene heeft
want die behendechste die leeft
siedi een dat weet ic wale
nu so segt mi altemale
waer gi meest te wandelne plecht
here wat holpe anders gesecht
dan die waerheit die ic u sal
seggen ic woene overal
dies en mochtic niet al vertellen
seidic mijn leven minen gesellen
si souden mi altemale versmaden
ende onrasten alte vele beraden
want waerheit soude mi wesen wreet
want jegen hare mijn leven geet
daeromme en souts hare niet twent bagen
ende soude mi wech van hare jagen
alsic hare seide die grote mort
als ic pense ende bringe vort
want hare en baget dinc negene
die ic segge sonder allene
die ewangelie alsicse spreke
maer dats emmer valsceleke
want mine saken sijn so quaet
dat ic en gere dat verstaet
engenen wettegen man no goeden
want waneer soe si mi verstoeden
so souden sie mi alle verdriven
maer die gene der ane bliven
mine leringe vast ende gestade
die leven al biden rade
baraets mijns lieves vader
ende ypocrisien die beide gader
mi wonnen ende voedden mede
die god van minnen antworde tier stede
dit was ene scone wenninge
die si wonnen onderlinge
daer si wonnen desen duvel
ende gaven hem tetene broet ende suvel
sint seit him die god van minnen
dat gi sijt ontfaen hier binnen
soe moetti ons seggen uwe affare
ende uwe wandelinge harentare
dat onse lieden moegen hoeren
ende weeten ende verstaen te voren
van wat dienste dat gi sijt
nu segt ons in corter tijt
here seide doe valsch gelaet
sint dat u te wetene staet
so sal ic u wat mijns gesciet
seggen u ende helen niet
valsch gelaet al sonder beide
begonste aldus ende seide
datment horen mochte wale
nu hort gi heren altemale
die valsch gelaet wilt leren kinnen
sine woninge es in waren sinnen
in leecke in clerke in cloestre mede
mar si es te selker stede
meerre dan si tere andre si
ic salt u seggen hort na mi
waer ic mi meest herbergen wille
dats daermen mi helet stille
daer bem ic seker godeweet
dats onder doetmodechste cleet
die geestelike sijn meer bedect
dan die hem ter werelt trect
ic en segt oec daer bi niet
dat ic wille lachtren iet
die gene van religione
opdat hi es van helegen doene
ende alle godelijcheit begert
nochtanne en hebbicse lief no wert
menich valsch cloesterere
fel ende van quaden gere
doen ane die cledre alsmen siet
maer therte en verwandelt niet
godeleke lieden sijn oetmodich
niet in hoverden overvloedich
daeromme willic met hem woenen
omdat ic moege die lieden hoenen
haren abijt so neme ic wale
maer ic scuwe altemale
die werke diere toe behoeren
want ine quame anders niet te voren
van minen wille ho ict verscoende
ende van buten iemen toende
in mocht en geen sens laten
in mi en mochte hoverde niet maten
metten hoverdichgen soe woene icke
die begeren ende pinen dicke
te vercrigene die werelt ere
ende daer na so staen si sere
dat si bekint wel moegen sijn
omdat men hem geeft broet ende wijn
ende penitancie goet ende vet
hier omme volgic altoes met
met groten heren diemen vint
garic altoes te sine bekint
ende hen te volgene in haren sale
arm can ic mi maken wale
nochtanne die gode lecker morsele
si comen mi altoes te deele
ende drinke dien alren besten wijn
die mach in dien lande sijn
u lieden so predekic aremoede
mare ic gere vloetheit van goede
dits oec ene gemeine maniere
van allen moneken cloesterire
want hebben si den abijt ane
so scinen si helich inden gedane
ende willen emmer helich wesen
maer verstaet wel mijn lesen
die cledre en maken den monec niet
diemen hem ane dragen siet
noch dat hi boven es bescoren
dats al meest pine verloren
want baraet so es in hem
te xii staeden ende niet men
niemenne en es so wel geleert
dat hi hem jegen mi iet keert
mar houden hem ane mine wet
want waer ic ga mi es altoes met
baraet ine soeke niet el dan datte
gelijc niet el en soect die catte
dan die ratten ende die musen
harentare ende achter huse
aldus so jagic minen staet
daer ic met decke mijn baraet
ende ine can so behendich vensen mi
dat so behendich iemen si
die geweten can mijn leven
ic wilt hem selven te kenne geven
die wile valsch gelaet dit seide
die god van minnen sprac sonder beide
ende onderginc hem sine sprake
ende seide hets ene selsiene sake
dat gi hier verstaen ons doet
vintmen helige lieden goet
ter werelt ende buten abdien
jaet here ic darf wale lien
waendi omme die cledre gemingt
dat daer omme van goede verlingt
smenscen ziele neen si niet
want menegen helegen sant men pliet
tanebedene ende menege sintinne
die gode dienden altoes met sinne
ende werelike cledre droegen
daer si hare herte niet anesloegen
alse daeden mageden ende martelaren
die oec in huweleke waren
ende moeder worden van goeden kinden
ende haer leven in huwelic inden
besiet menege helichge maget
die crone vor gode nu draget
ende starf in waerreliken cledre
waendi datse god te ledre
heeft om dat weerrelijk cleet
neen hi niet weet dat gereet
goet herte maect goet leven
tcleet en cant genemen no gegeven
ende goet leven maect goet werke
nadat ict sie ende merke
so leeght alleene dat religioen
ant werc dat de liede doen
waendi die name een scaeps vel
ende daermede cleedde wel
den wolf here ysengrime
wart in dauwe ocht in rime
dat hi en gene scaep en name
al wart dat hire onder quame
ende daeromme gave den scapen vrede
al ware dat hire scaep scene mede
neen hi niet maer te meer
soude hise nemen ende vele teer
omdat sine kinnen niet en souden
al waert dat hi vlien oec woude
hoedt u van desen welvekinen
die nuwe apostelen scinen
helege kerke want gi gegeven
hen in handen om u sneven
het sijn die u sonden weren
ende heimelike u verteren
sdages maken si u mure
mar tsnachts wordet hem te sure
hoe si u gemineren moegen
ende muren breken ende poegen
dat sijn uwe gerechte prelate
daer si ane doen onmate
ende overdaet al te groet
nu willic swigen ic hebt noets
want si moeten mi dats waer
wedersaken sijn te swaer
want dese daer ic af telle
sijn wolve gecleedt met scaeps velle
maer ic wille u geloven wale
dat ic u vriende altemale
vordren wille waer dat si
opdat gi ontfaen wilt mi
ende mine amie want daer sonder
en mochtic sijn want ic bleve tonder
ic bem verradre sekerlike
ende onse here van hemelrike
hout mi over enen dief
ende versworen dats mijn gerief
opdat ic minen wille volbringe
want met logenen sonderlinge
bem ic bedect altemale
want niemenne en mach mi kinnen wale
hoe dicke hi mi te siene plegt
van pirotheuse daermen af segt
dat hi hem sciep waer hi in woude
baraets consti so menichfoude
nochtan en constijs half so vele
alse ics can te minen spele
want ine quam noit so dicke tere stat
datmen mi daer iet kinde te bat
want alte wale ic wisselen can
die cledre die ic hebbe an
nu bem ic monec nu bem ic nonne
nu bem ic riddre van hogen conne
nu bem ic canonec nu prelaet
nu pape nu clerc nu advocaet
nu bem ic meester alse nu scolier
nu bem ic borgrave nu forestier
wat makic hieraf menich sticke
van allen ambochte so bem icke
nu bem ic prinche ende nu page
ic hebbe in mi ene usage
dat ic bider herten can
alle talen die noit conste man
nu bem ic graeu nu bem ic out
nu bem ic jonc in mire gewout
nu bem ic robert alse nu robijn
nu bem ic barevoet nu jacopijn
ic volge gerne mire vriendinnen
die mi hier brachte binnen
ende doe gerne al sout mi deren
al haren wille haer begeren
selc wile doe ic cledre ane
ende ga in vrouwen gedane
nu bem ic vrouwe alse nu joncwijf
nu clusenerse die al haer lijf
gedaen heeft penitencie groet
nu bem ic een lollart ende bidde broet
alle die singen broet om goede
dat sijn diere truwanten bode
nu bem ic abt alse nu abdesse
alse nu bem ic irst professe
dus doergaic die werelt wijt
ende doersoke dordine talre tijt
daer ic mi best met helpen mach
om te bejagene mijn gelach
maer ic later tcoren af
ende en soeke el niet dan tcaf
want mine wart ende mine daet
sijn harde divers dat verstaet
doe woude swigen valsch gelaet
maer die god dede den raet
dat hijs seide vele meer
dan hijs geseit hadde te voren eer
die te hem seide ende sprac toe
nu segt seit hi waer af ende hoe
gi dient den lieden achter lande
gine dorres laten dore die scande
gine segt al hoet met u steet
want het scijnt wel ane u cleet
dat gi sijt ene goede ermite
hets waer maer ic bem ypocrite
ende predecke den lieden nuttelicheit
maer emmer vullic dats waerheit
mine pance met goeder spisen
ende met wine diemen prisen
hort dien neme ic in goede
ende predecke den lieden daremoede
nochtan en gerics selve niet
want waer mine ogen den armen siet
dien scuwic ende hate mede
dit heeft geweset altoes mijn sede
ic hadde die contscap sekerlike
vandien coninc van vrankerike
liever dan van een armen man
hoe vele doegeden dat hi can
want alsic sie dese arme kaitive
naect ende bloet ende cranc van live
hongerich ende dorstich ende horse clagen
dan can mi niet wale behagen
men dragense int gasthuus ic wilt wel
van mi en mogense hebben el
noch oec vercrigen anders iet
datse moege geloven iet
maer die rike perssemert
die met siecheden es beswert
dien visenteric vriendelike
ende troeste harde hovesscelike
want ic waens gelt gecrigen
ende doettene die quade doet dan swigen
soe leidickene toten grave
coemt iemen die mi spreect daer ave
dat ic den armen so niet en doe
weetti hoe ics onga dan hoe
ic segge die rike es meer bevaen
met sonden die hi heeft gedaen
dan die arme kaitijf si
dies behoeft hem bat dien raet van mi
in segt oec daer bi niet te male
een arm man hine verliest also wale
sine siele in sine aremoede
alse die rike met sinen goede
die wel keert al sijn doen
want ons bescrijft salomoen
in sine parablen alse ict weet
dat in die derticste capittele steet
god here seit hi dore uwe goede
hoedt mi van rijcheden ende van aremoeden
want die rike heeft overmoet
so over groet op sijn goet
dat hi gods ons lieves vader
daerbi vergeet altegader
diegene die met aremoden leven
sie moegen sonde qualec bevaen
die noet si houtse so bevaen
dat si moeten stelen gaen
ocht valchs sijn ochte versworen
daer si bi worden verloren
dat salomon seide van sinen wegen
daer en seide niemen jegen
doe god ginc op erterike
ende sine apostele die gelike
predecten te menegen staeden
wine vinden niet dat si baden
broet ocht andre spisen iet
want sine wouden bidden niet
dus souden die brudre laten
hare bidden ende hem gematen
ende leven bi haren labure
daer si bat ane ter cure
daeden opdat sijt antierden
ende hem alsoe bestierden
alse hare irste brudere daeden
die selve wrachten ende niet en baden
ende bleef hem boven den etene iet
sie gavens wech sine hildens niet
sine stichten gene grote gesaten
si hilden hem altoes met maten
een starc man nadat ict kinne
es wale recht dat hi winne
sine spise met sinen handen
waer hi woent ende in wat landen
opdat hijs anders niet en heeft
hoe helegelike dat hi leeft
ende in wat ordenen dat hi si
noch salic meer geloves mi
u vertellen noch hier naer
maer dat weet wel openbaer
wie dat volmaect wesen wille
hi vercope lude ende stille
al dat hi heeft van den sinen
ende leve van sijns selfs pinen
want niemene en soude ledich sijn
hier es jegen die redene mijn
na dat die ewangelien houden
dat wi altoos beden souden
mare dat es een cranc bedecken
dat wi dat voer ogen trecken
want wi moeten beden laten
doch alse wie dronken ochte aten
aldus souden wie oec tbeden begeven
alse wi wonnen daer wi bi leven
ons bescrijft justiniaen
dat en geen man en soude gaen
die gesont ende mechtich si
sijn broet bidden geloves mi
opdat hijt te wenne vonde
het ware vele menre sonde
ende oec ter werelt menre scade
diese name ende verdade
dan dat si met selker quaetheit
nemen der lieden arebeit
alemoessene en soude niemen ontfaen
noch met rechte daer omm gaen
dan diere toe sijn geset
dat sijn die gene ic wille gijt wet
die arm out sijn ende cranc
ende quale hout haer leven lanc
noch gepinen niet en connen
daer omme was alemoessene begonnen
ende wet oec wel waerlike
dat onse here van hemelrike
gebiedt den mensche dat hi al geve
so dat hem niet en bleve
nochtan sone heet hi niet
dat die mensche gaet bidden iet
maer hi wilt datmen winne
met sinen handen dat meint hier inne
want sinte pauwels ontboet
den armen apostelen dat si hare broet
wonnen gerne met haren handen
ende varen lieten alle triwande
hi en woude niet waer si quamen
ende predecten dat si iet namen
ende dewangelien nine vercochten
in wat lande dat sise brochten
want der geveren dire es vele
die in ernste ende in spele
geven geredre ende mere
des hars dore die werelt ere
dan si doen dore onsen here
ende daerbi verliesen sere
want si verliesen ten gewichte
loen alemoessene ende gichte
die god van minnen hi seide
nu segt mi selp u waerheide
een starc man die dienen wille
onsen here lude ende stille
ende dat sine heeft al vercocht
ende goet daer af den armen brocht
ende beden wille al in een
ende pine ende sorge doen en geen
mach hi dus goede dienen iet
jai here waeromme niet
ende hoe dat segge mi
valsch gelaet seide dat si
hi ga in een religioen
daermen hem geeft al sijn verdoen
van haren renten die si houden
sonder te biddene jongen ocht ouden
alse witte moneke ende swarte sijn
ende ander moneke dats wel anscijn
in selke ordenen soudense hem begeven
die op hare rente altoes leven
ende triwanten laten staen
daer biddende ordenen met omgaen
die bidden lopen achter lande
dits vor gode grote scande
men vent selken monec nochtan
die pinen gelijc enen andren man
ende daer na goede anebeden sere
mi gedunkt dat wilen ere
groet discort was ende swaer
op die baden wet vorwaer
ochtment met gode mochte anegaen
nu hort ic saelt u doen verstaen
al die waerheit in dit boec
waerheit en soect genen hoec
in wat dingen men bidden mach
nadat ict horde ende sach
nu hort hier die sake waerbi
dat elc mach bidden geloves mi
es soe plomp van sinne een man
dat hi geen ambocht en can
geleren noch en begert oec niet
sonder ambacht te blivenne iet
hi mach wel bidden tote dien male
dat hi geleert sijn ambocht wale
daer hi sijn broet met winnen mach
sonder triwanden nacht ende dach
ochte die so ziec es ende so out
dat hi en heeft en gere gewout
sijn broet te winne in crancheiden
ocht een die heeft in weeldicheiden
sinen tijt altoes geleeft
ende sijn goet nu al begeeft
dien so salmen bidden laten
ende niet van hongre inder straten
sterven laten het ware sonde
ocht die gene die teneger stonde
niet so vele conste gewinnen
dat hire hem met in enegen sinne
onthouden ochte gevoeden moege
dese laetmen bidden bi gedoge
van doren te doren ende bejaghen
want anders mach hi hem niet bedraghen
ocht die sijn ambocht wille leren
daer hi sijn broet mede met eren
wennen moge dese mach
bidden tote dat coemt die dach
dat hi selve moege werken
maer gi moegt wale merken
dat ic meine werken met handen
alse up sinen lichame standen
in meene gheene gheestelike
in souker in gheene plike
in dese sake die ic u
hier vertelt hebbe nu
machmen bidden sekerlike
maer anders en eist niet redenlike
dat ic u hier hebbe geseit
dat een mensche te biddene plegt
ocht die meester van sent omars
loech ende dede wanen waers
menegen te parijs in die stede
daer hi las ende predecte mede
dat grote sonde anders ware
bidden ende hi hads openbare
met hem leke ende die clerke
mare mijn vrouwe met haren werke
ver ypocrisie dede dat
datmen daer bien uter stat
ende uten rike omdat hi seide
ende predecte die waerheide
ende niet genadich en was hars
so wart gebannen die clerc omars
sint hi nouwe boeke maecte
daer hi in al besaecte
hare leven ende woude
dat ic altoes arbeiten soude
opdat ic gnoech en ware gegoedt
weende hi dat ic was verwoedt
nenic entrouwen ende god
ine werde nemmer so versot
want werken es ene sware pine
ic sal buten doen in scine
dat ic goede werke doe
maer nemmeer en weerkic soe
ine sal mine ypocrisien
mantelen wel met reinardien
die god van minnen seide doe saen
wat duvle doedi ons verstaen
grote valscheit bi onser vrouwen
geloefdi goede  neen ic entrouwen
want niemenne en mach hebbic vernomen
tenegen groten dingen comen
op erterike die goede geloeft
ende die es altemale verdoeft
want die goede die laten varen
alle quaetheit ende metten haren
hen laten genogen met paise
die donken mi mesayse
ende mi wanhaget haer leven
maer die persemarden die geven
moegen die borse vol van penninge
met hem so houdic wandelinge
met meyeren met valsceren met taverniren
die alle quaetheit antieren
ende al biden rove leven
die hen die arme node geven
die hen achter straten volgen
ende menich anscijn sien verbolgen
ende die si toten tanden plecken
die ga ic striken ende lecken
bi minen strikenne ende leckenne
pijn ic te gadre goet te treckene
penninge diere hebbic oec gnoech
ende dunct mi oec mijn gevoech
dat ic wille maken ene nuwe zale
om mi daer in taysierne wale
dat mijn begeren es algader
want het raed mi mijn vader
dat ic aldus leven soude
dan comen die lieden die menechfoude
mi toegeven goede muken
dus winne ic altoes ane mijn smuken
want ane tbejach sijn mine attenten
want beter vele dan mijn renten
es mijn bejach dat weet wale
want al mijn gaen opentale
dats al omdat ic wille winnen
ic biechte keysere ende keyserrinne
coninge hertogen ende graven
ende die rike sijn van haven
ende mi vollen minen crop
mar in achte twent daer op
wat dat doen die arme kaytive
die wisic al bi minen live
dat si te haren pape gaen
hare biechte en willic niet verstaen
want mine baecht niet dat verstaet
arme lieden noch hare gelaet
dese coninge dese keyserrinnen
dese gravinnen dese hertoginnen
dese grote vrouwen dese prelatessen
dese nonnen ende dese abdessen
dese vrouwen dese joncfrouwen
ende begginnen diemen scone mach scouwen
dese begeric sekerlike
te biechtene opdat sie sijn rike
maer om haer ziele goede te gevene
vragic hem van haren levene
den groten heren hets mijn sede
ende al haren maisniden mede
ende swere hem bider crune mijn
dat alle hare papen beesten sijn
jegen mi ende mine gesellen
diere ic hebbe menegen fellen
ende dien ic der liede heimelicheide
segge ende sie mi weder meide
want ic en hele een twent hem niet
noch si mi van dies men pliet
omme te toenne hare quaetheit
hoert wat die ewangelie seit
sinte matheus oppenbaer
in xxiii capiteel dats waer
daer binnen gescreven steet
die dus spreect godeweet
op den setel moyses sal al in een
sitten scriven ende phariseen
dat sin die quade die god verdoeme
dien ic ypocriten nome
dese seggen tgoede dat verstaet
ende werken tselve alle quaet
werct na dat sie u leren
ende nemmeer en wilt u keren
ane hare werke no an hare daet
want sie sijn vor gode quaet
si leggen op u bordenen swaer
maer selve en doensire niet haer
maer sie hurtens alle wege
met haren minsten vingere wege
sie hoeden hem van goeden werke
en sie daert die lieden merken
ende geen dinc en gerense bat
dan tire taflen die irste stat
ende in die marc die gruettinge
van den lieden sonderlinge
ende dat voren staen in die kerke
dat alle sijn des duvels werke
ende wille meester geheten wesen
mare na dien dat wi lesen
sone souden sijs doen meer no min
want dewangelie spreect jegen hem
noch hebben wi enen andren sede
daer sijn alle gebonden mede
want so wien wi jegen ons sien
altemale so haten wi dien
bi accorde ende oec bi rade
ende beraden hem altoes scade
waer wie moegen bedectelike
siewi dat hi sal werden rike
met provenden ocht met gichten
enen raet gaen wi dan dichten
hoe wi weten moegen gereet
bi wat trappe dat hi opgeet
dan lachterwine heimelike
so leet waer ons waer hi rike
emmer ane die hulpe sine
ende dat doen wi so stillekine
dat niet en wart geopenbaert
dan valt hi weder nederwart
vanden grade daer hi op stoet
ende tumelt weder ondervoet
mare wisti dat van ons quame
hi soude lachtren onse name
waert oec dat hem iemenne daeden
vordeel dat hem quame te staeden
van goede van eren ende tebaten
dan soe souden wi ons gelaten
ocht wijt al hadden gedaen
ende souden wie hem seggen saen
ende andren lieden openbare
dat hi bi ons geholpen ware
om te hebbene der liede prijs
oec pinen wie ons in alre wijs
loselic ane dese heren
die vol sijn der werelt eren
dat si ons hare lettren geven
ende orcontscape dat ons leven
goet ende harde helich si
waer wi wandelen na ocht bi
ende altoes maken wie ons arm mede
mare hoe wi clagen onse lede
wie sijn die gene ine logens niet
diet al hebben sonder te hebbene iet
ic warde selc tijt een makelare
ende make paixs ho soet geware
huwelic vergadert wel bi mi
ic doe oec waers te doene si
executien hets wel mijn sede
ende bem oec procurerre mede
ic bem messagier ende bode
dat mi nochtanne mesteet bi gode
want swaer ambocht es ter core
te doene anders liede orbore
ende hebbedi enege sake te doene
seggese mi ende sijs dies cone
dat si sal comen te goeden inde
sint dat ics mi onderwinde
ende gi mi hebt dan so gedient
dat ic wesen mach u vrient
ine minne niemene nocht en prise
die mi castijt in eneger wise
ine wille gecastijt niet sijn
noch geblameert int herte mijn
nochtan willict blameren al
dat ic sie ocht sien sal
ic wille lachtren dat ic sie
want mijn sede wast oit ende ie
ine roke niet der hermitagen
der woestinen noch diere bosscagen
ic laetse sinte jhanne baptisten
want ic ware vander kisten
te verre daer die morsele in sijn
ende oec mede den goeden wijn
ende vanden borge ende vanden staeden
daer ic mi wel in can beraden
ic make mi daer in ere stede
daer ic in hebbe mine heimelichede
ende segge daer ic ga achter straten
dat ic die werelt hebbe gelaten
dat ic leve in ermoeden groet
dies ic en hebbe engenen noet
want ic mi ligge ende aisiere
met groten rasten bi den viere
ende bade mine lede in warm water
dus bem ic ayser dan een cater
ic bem gerechts ankerts bode
die verstoten sijn van gode
ic bem een van dien dieven
daer dewangelie ave brieven
die alse een lam buten geet
ende binnen es een wolf wreet
dos gaen wi omme water ende lant
ende settent al na onse hant
waer wi gaen ocht waer wi comen
want ic hebbe orloge genomen
jegen die werelt altemale
want ic wilse op entale
berespen van haren dingen
ende te mi wart altoes bringen
ende die nine keren ane mijn bort
van hem seggic altoes vort
dat buggeren ende cattren sijn
mar die bort ter geselscap mijn
dat sijn altoes goede liede
van hem hebbic mine miede
coptine plumieren te minen dele
ende goede leckere morsele
conine hasen ende pertrisen
gevense mi te mire spisen
ende den wensch van goeden wine
bringen si mi altoes die mine
dese absolveric ende geve pardoen
want wat quade dat si doen
eist rovere eist dief eist persemart
dese hebbic alle lief ende wart
wat si mesdoen neme ic op mi
sint ic van hem iet wennende si
ende wie ons tsins nine wilt geven
moegen wi hi wart verdreven
ocht wie doene levende bernen
sine geven ons wie sullense ernen
ochte penitensie setten so swaer
dat hem beter ware vore waer
dat si ons penitentie gaven
van haeren goede van haerre haven
daer wi met haren vrienden bliven
want niemenne en weet tquaet dat wi driven
maer en daet die grote wachte
die ons bi dage ende bi nachte
doet die universiteit
wie hadden ene andre wet geleit
want ic segge u seker waer
dat was in ons heren jaer
m cc l ende vive
gebannen was vanden live
een boec dat was sere opcomen
en hadde ons dat niet genomen
geweest dat wet bi mire eren
wie hadden geweest die meeste heren
die nu in dese werelt sijn
dat sere dert der herten mijn
dat duniversiteit van parijs
onse boec benam in alre wijs
wat soudic hieraf vele maken
het worde mi te lange saken
maer hoert een deel van minen geslachte
dat in die werelt es van machte
ondancs hebs die helege kerke
daer ic altoes jegen werke
baraet mijn vader blijft keyser ende here
van der werelt emmermere
ende mijn moeder ypocrisie
blijft keyserrinne wats gescie
wie regneren in elc rike
alst wel es recht ende mogenlike
wie connen der liede raet ontecken
heimelike die ane ons trecken
men hout ons over soe goet
dat elc ane ons comen moet
ende wie castiense van sonden sere
maer wie en geren nemmermere
van hen gecastijt te sine
daden sijt dat ware onse pine
segt wat lieden soudemen eren
dan ons die vore die grote heren
ende vor ons lieden altoes beden
mare wie sijn van andren seden
alse wie hem hebben gekeert den rugge
dan siwi talre quaetheit vlugge
welc es meerre verwoedthede
danne tanteerne ridders sede
ocht die edele lieden te minnene
ende daer ane niet te winnene
ware een man van selken sede
dat hi hilde vore wardichede
ende sijn gelof al oppenbare
ende en twent daer jegen en ware
ende altoes scuwede ypocrisie
dits volc dat ic vermaledie
mar desen langen caperoen
dese gerunste gebondene scoen
dese lange wide tabbarden
dese cappen van graeuwen arden
ende lieden van simplen gedanen
dese souden die princhen ane hem tanen
ende geven hem al onderhanden
die orboren van haren landen
wart in paise wart in onvreden
sie soudent hem in geestelijcheden
berechten want si hebbes name
derre est dierre ic mi niet en scame
twaren mine roect wat ic doe
om minen wille te bringenne toe
niet en seggic u daerbi
dat ic wille dat versmaet si
oetmoedich abijt diet hout wale
maer ic mene anders altemale
ende dat lachtert god oec mede
dat die minsce teneger stede
hem geeft toetmoedichgen abite
ende der werelt nine werd quite
sint hise metten monde begeft
dese slacht den roden die heeft
so vele geslonden tenen male
dat hijt en can gedragen wale
ende moet utespuwen neder
ende alse hem hongert et hijt weder
here ine dar u loegen niet
mar mochtic gevolen iet
dat gijs niet en wort geware
gine hadt die logene oppenbare
in u hant van mi gereet
ende u bedriegen gode weet
dan soudic laten om gene sonden
die god van minnen doe begonde
te lachene van groten wondre
ende elc so logre om besondre
ende seiden dit es een scone seriant
om wel te getrouwene in dit lant
die god van minnen seide valsch gelaet
sint dat gi sint in selken staet
in mijn hof ende hebt gewelt
dat gi coninc wesen selt
van den ribauden in mijn hof
seldi mi houden mijn gelof
jaic ende swere u wat ic mach
dat uwen vader noit dien dach
getrouwer en was te gere stede
noch oec uwen oudervader meede
hoe het es jegen u nature
set u jegen die avonture
want sochtijs borghe wel besiet
sone waerdijs twent te sekerre niet
al gavics lettren ende pande
ic appeleret in selken lande
met orcontscape dat weet wel
vor selken rechtre dat hi te fel
laten soude met ongemake
ende verliesen soude al sine sake
waendi dat ic nine can liegen
ende die liede wel bedriegen
onder tsimpele cledre die ic drage
daer ic ondre alle dage
werke mort dat verstaet
al es simpel mijn gelaet
van quaet te doene en werdic sat
want mire amien es te bat
ende heves dicke groten noet
sie ware lange van hongere doet
hadde sijt allene moeten herden
lates mi ende hare gewerden
die god van minnen seide dat si
ende mettien so knielde hi
ende dankede hem utermaten sere
alse sinen god ende sinen here
nu nes niet el dan ons gereiden
tien asaute al sonder beiden
so sprac die god van minnen
doe gingen si hem wapenen in allen sinnen
ende alsi alle gewapent waren
doe gingen si hare lieden scaren
ende ordeneerden hem in vieren
om dat si wouden assaelgieren
die viere porten ende winnen
maer die gene diere waren binnen
sine waren trage no lat
omme te hoedene wel hare stat
nu willic u seggen sonder gilen
van valsch gelaet ende sire amien
alse ic int walsche hebbe gelesen
soe heten si bedect wesen
jegen quade tonge dat si quamen
onder hem beiden si raet namen
in wat manieren si gaen wouden
ende ocht si hem kennen laten souden
doe vonden si in haren raet
over tbeste dat verstaet
alse pelegrime te gane
gevenst wesen dede doe ane
graeuwe cledre alse ene beggine
si gerde in hare abijt te sine
ende want hare met gecrouwen doken
daer si onder wel conste loken
enen ommedoec hinc si om hare
si sceen beginne doe openbare
haren soutre en vergat si niet
daer si dickent binnen siet
daer paternostre hingen ane
met enen witten snore ic wane
dat van gerne was geweven
dat hare een bruder hadde gegeven
die hare geestelike vader was
ic wane sise harde selden las
maer dicke quam hise visenteren
ende goede sermoene recorderen
dan liet hi niet dore valsch gelate
hine biechte dese dore karitate
ende met so groten devosione
dat ii hoefden in enen caprone
waren daer hise absolveerde
ende hare sepline te nemene leerde
van scoenre tale so wassi
maer tanscijn hadde soe bleec daer bi
ende geleec wel ere puterlisen
ende den parde van pocalisen
dat men beteekent bi quadien
die men heet ypocrisien
dat part dat es varweloes
ende doede varuwe heeft het altoes
al selke varuwe al selke gedane
so was gevaruwet na minen wane
ende anders niet gevenst wesen
die in hare hant nam mettesen
van dieften enen starken staf
die hare baraet wilen gaf
valsch baraet was oec gereet
ende hadde broeder soyrs cleet
ane gedaen ende sine gewaden
sijn anscijn sceen al vol genaden
simpel ende sonder hoverdichede
ende oec harde vredeleke meede
ane sinen hals dat hi droech
ene bible na sijn gevoech
ende nam ene crucke openbare
alse ochte hi harde cranc ware
ende die hi vaste ane hem saect
ende die van veraetnessen was gemaect
in sine mouwe stac hi tiere stede
een scers van harder scarper sneden
dat hi smeden dede gewesse
te copegule in die smesse
doe si beide bereet waren
gingen si henen sonder sparen
also lange dat si quamen
daer si quade tonge vernamen
die vore sine porte was geseten
om dies hi niemare woude weten
van den genen die daer leden
dit so waren altoes sine seden
die pelegrime versach hi saen
die herde moede quamen gegaen
sie negen hem oetmoedelike
ende bedect wesen sekerlike
gruettene irstwarf dat was waer
ende valsch gelaet daer naer
ende hi hem weder alse die hem niet
van hem ontsach alse hise siet
so helege lieden scenen si
ende soe oetmoedich daer bi
dat hem dochte wel in desen
dat hi wale kinde wesen
maer gevenst en kendi niet
die hare diefs leven te heelne pliet
mare waende dat si van gebede
comen ware dore genede
van sonden die si hadden gedaen
gelate die hi vor hem sach staen
hadde hi gesien ter meneger stont
dat hi was valsch was hem oncont
valsch was hi mar met valcheiden
en haddene niemen connen beleiden
soe heimelic wrachte dat gelaet
dat al decte die valsce daet
mar dicke haddine kinnen moegen
hadde hine gesien metten ogen
in sine cledre alse te voren
gi hadt ten helegen wel gesworen
dat die gene die te sine plach
in die feeste nacht ende dach
ende van dien danse die scone robijn
es nu worden jacoppijn
maer sekerleec hets wel in scine
dat goede lieden sijn jacoppine
si souden qualec hare ordenen houden
waren si selke menestreerre gescouden
minderbrudere ende scriptenneren
si gaen alle vetter danne beren
ende alle ordenen oec wattan
daer en es engeen hine scine goet man
wat help dat icker meer af seide
doe die pelegrime beide
te quade tonge waren comen
so hebben si hare malen genomen
ende hebbense neven hem gelegt
quade tonge die hem doe segt
die bi hem geseten waren
ic soude gerne van uwen maren
weten ende wat u bringt te mi
gevenst wesen seide here wi
comen hier tu om af te doene
u sonden al met parodoene
wie sijn pelegrime die gaen
nalics altoes sonder waen
achterlande sijn wi gesent
om sonderen diemen vent
hem te leerne goede exemple
wie gaen predecken in menege temple
here wine jagen ander dinc
maer om goede dien coninc
bidden wie u herberge tameer
maer wie wouden u seggen eer
een cort sermoen ende vertien
quade tonge sprac met dien
die herberge die gi hier siet
sine werd u gewerent niet
wat gi begert dat segt al
ic bem diet gerne horen sal
danc hebt seide gevenst wesen
ende begonste die tale met desen
here seit hi sijt seker des
die scoenste virtut die enege es
ocht die mensche hebben mach
dat es dat hi nacht ende dach
breidele vaste altoes sine tonge
des souden hem pinen oude ende jonge
want hets beter dat verstaet
tswigenne dan te sprekenne quaet
ende diegene diet herne hort
ic segge dat hi te goede nine hort
noch en mach goet man wesen
ende here boven allen desen
sonden die gi hebt gedaen
soe siedi met deser meest bevaen
want gi seit lieve here
ene truffe daer gi mesdaet an sere
van enen knape die hier plach te gane
die gi aneteecht dat suetonfane
bedriegen woude ende daerna stoede
beide met herten ende met moede
daer gi ane loecht dat verstaet
want hi hier en coemt no gaet
ende wel mochte oec dat gescien
gine soudtene nemmermeer hier sien
daer omme vaste legt gevaen
die scone jonchere suetonfaen
die met u speelde allen tijt
ende toende bliscap ende delijt
sonder gepens van dorperheiden
ende den cnapen die in hovescheiden
hier plach te wandelne dicke ende saecht
dien hebdi en wech gejaecht
wat rurde u te hem so sere
om te nemene sine werelt ere
anders dan u quade gedachte
die bi dage ende bi nachte
logene penst dats seker waer
ende gevesse vort dan openbaer
u quade tonge die rurt dit al
die roept ende crijt ende maect gescal
ende brinct der liede scande vort
daer gi hare ere met testort
hets al te grote sonde dats waer
te trachtene logenen oppenbaer
dat weetti selve harde wel
gi hebt den knape ende niemen el
belogen dies wel luttel acht
dat gine tallen staeden wacht
arch no quaet en heft hire toe
hi soude hier gaen spade ende vroe
dies en soude hi laten niet
hadde hire therte an liggende iet
ende gi die sijt altoes wijchgere
ende in u hant hout vaste u spere
vore dese porte sonder verdrach
so muest die musard nacht ende dach
ende doeget pine ende swaer verdriet
ende wat gi pijnt es al om niet
jalosie die daer na wacht
es harde sottelike bedacht
dat si bederft dus suete onfane
ende tiet hem grotene logenen ane
ende houttene vaste in prisoen
sonder redene ende mesdoen
daer hi in quelt ende maect groet seer
al en haddi mesdaen nemmeer
dan dit selve gi waert wale
werdich datmen u altemale
jagede ende bien uten lande
ocht datmen u bonde in yserrinen banden
ocht worpen in karkere alse een hont
ocht gi vart inder hillen gront
gi en hebbes groet berouwen
gi lieget sprac quade tonge entrouwen
wat kerst ter quader tijt siedi comen
hebbic die herberge u genomen
om mi te seggene dese onnere
maect u wech in tsduvels ere
herbergen elre dan met mi
die segt dat ic een logenare si
ende wilt mi van mire eren deren
gi sijt beide twee gokeleren
die mi blameren hier comen sijt
ende mi logene vaste anetijt
dies ic weet die waerheit wale
den duvel gevic mi altemale
ochte onse here make mi ontert
sint dese casteel was gefondert
sone waren x dage leden niet
men seide mi vorwaer nu besiet
dat hi die rose custe tuwaren
heeft hi vorder ane hare gevaren
sekerlec dats mi oncont
maer ic seit vort tier selver stont
sonder beiden also saen
waeromme soudemen mi doen verstaen
stucke die niet waer en waren
ic seitse ende sal sonder sparen
seggen noch ende blasen mede
in mine busine telker stede
sonder vieren ende geduren
het sal weten al mine geburen
hoe dat hi hier ginc ende quam
valsche gelaet tale doe nam
ende seide here wats u gesciet
gine soude dus lichte geloven niet
en sijn niet ewangelien al
datmen segt ende seggen sal
en hebt u oren niet toegedaen
ic wille u proven ende doen verstaen
dat dit algader logene es
want niemenne en mint sijt seker des
den genen die van hem seit quaet
ende oec eist waer dat verstaet
dat die mint gerne geet
tier stat daer hi sijn lief weet
dese heeft u wert ende doet u ere
ende es u onderdanich sere
ende hout u over sinen vrient
ende al en hebdijs niet verdient
ontmoet hi u so waer gi gaet
hi gruet u ende doet goet gelaet
wat perssen here doet hi u nu
gine siettene gaen noch comen tu
van hem sone siedi twent bevaen
hier comen andre meer gegaen
maer wet wel pensede sine herte iet
ter rosen wart hine lietes niet
te gane ocht te comene hier
al soudemen bernen in een vier
hine es twent met hare bevaen
sone es twint oec suete onfaen
al heft hijs te doegene sere
ende woudense beide nochtan here
ane uwen danc so souden si
die rose plucken ende waerbi
hebdi so vele van hem messeit
beide logene ende onwaerheit
die u soe mint spade ende vroe
sekerleke hadde hire iet toe
hi en minde u nemmermeer
maer soude waken ende pensen eer
om te winne die borch met crachte
waert waer dat hire iet omme dachte
hierbi moegedi merken wale
dat al logene es die tale
dat gi van hem hebt geseit
daer gi verdient hebt en waerheit
in die hille tsine emmermeer
daer altoes sonder inde es seer
aldus so proefde hem valsch gelaet
ende hine antworde goet no quaet
maer was comen harde naer
in berounessen daer
ende seide te hem het mach wel sijn
gevenst wesen die herte mijn
so hout u beiden over vroet
nu raet mi wat u donket goet
dat ic doe ic saelt bestaen
dats dat gi selt te biechten gaen
hier op tstat van dierre sonden
ende op stat selt vermonden
ende belien jegen mi
want ic van ordenen een priester si
ende dhogeste meester diemen weet
om te biechtene alse verre alse geet
die werelt al ende gedure
so es algader in mine cure
dese macht en hadde noit prochiaen
noch monec noch pape so gedaen
ende ic neemt bi onser vrouwen
dat mi meer u sonden rouwen
c werf meer dan doen uwen pape
des neme ic gode torcontscape
ic hebbe vordeel groet ende goet
prelate en sijn niet alse vroet
noch geleert oec alsoe hoge
alsic bem want ic toge
al dat ic segge bi divinen
mijn meesterscap doe ic scinen
alse ic come ter disputatien
ic hebbe van goede so vele gracien
dat ic biechtre ben gecoren
van alden besten uutvercoren
bider vroetheit die ic can
en es in die werelt man
die u bat raet sal geven
wildi der sonden begeven
ende vort nemmermeer gewagen
soe moegedi aflaet van mi dragen
quade tonge knielde doe daer
voer hem neder dat was waer
ende biechtene vanden sonden
die gene gegrepene doe tien stonden
bider kelen met beiden handen
ende verworgedene daer te handen
ende benam hem tclappen daer
ende sneet hem sine tonge dats waer
met sinen scerse uten monde
gelijc enen quaden honde
ende worpene beide met haerre cracht
daer besiden in ene gracht
daer hi te clappe lettel geert
aldus bereidense haren waert
nu hebben si dat si begeren
ende wonnen die porten sonder weren
ende gingen daer in sonder sparen
tsoudiren dire binnen waren
waren dronken ende sliepen vaste
te hem so quamen beide die gaste
ende verworchdense alle saen
sodat hare clappen was gedaen
mijn vrouwe ver hoefscheit ende meltheide
gingen ter porten inne beide
ende vergaderden alle viere
verborgenlike dies wart sciere
geware die quene diet al sach
die suete onfane te hoedene plach
si was van dien torre gegaen
doe sise sagen si liepen hare saen
met talen op sonder verdragen
die quene en woude niet sijn geslagen
ende sprac te hem oetmoedelike
ende seide bi god van hemelrike
gi dinct mi van goeden affere
wat brinct u in dit vangnesse here
hebbic hoede tsine gevaen
gevaen moeder dat ware mesdaen
wiene comen hier tu maer omme sien
alse die gene die sijn indien
dat tuwen gebode es lijf ende goet
gine wart anders noit dan goet
ende goedertieren alle tijt
waerde moeder dore god nu sijt
gereet te doene bi ure duecht
onse bede so dat werde verhuecht
daer bi die scone suetonfaen
ende gine laet uten prisoene gaen
met ons hier een luttel spelen
want hi te lange hier heeft liggen quelen
ocht neen so wilt gedogen
dat hi desen knape salt moegen
een wort spreken sonder meer
het sal doen haerre beider seer
mindren utermaten sere
het sal u vrome sijn ende uwe ere
ende gine mesdoetter twent niet an
want hi sal sijn u eigijn man
daer gi met selt also helpe mi god
doen algader u gebot
het doet goet winnen enen vrient
die altoes met trouwen dient
siet hier dese broke dit vingerlin
so wilt die knape dat uwe sijn
ende goede cledre die wel staen
die sal hie u geven harde saen
hi es hovesch ende wel beraden
gine selt van hem niet sijn verladen
hi es die melste diemen vint
ende van hem soe siedi sere gemint
helende es hi ende harde vroet
u mach gescien van hem al goet
wie bidden u dat gi dit draecht
in u allene ende nine gewaecht
menscen en genen die nu leven
soe hebbedi hem alle vroude gegeven
nu siet neemt hier dit hoedekin
daer scoenre bloemen vele an sijn
lieve moeder draechtene heme
van sinen wege ende neme
die oude quene seide doe
mochtic dit gebringen toe
men consten ochte met listen
dat jalosie niet en wiste
ic sout harde wel toebringen
en haddics blame van genen dingen
maer alte clappende es quade tonge
ic ben seker dat sijt songe
in hare busine ende bliset
want jalosie heeftene geset
hare wachte te doene overal
hij roept ende crijt ende maect gescal
van dat hi weet ende penster mede
groete logene dats sine sede
ende des en soude hi twint niet laten
al soude menne slepen achter straten
ende seide hijt danne ver jalosien
si soude mi vermaledien
valsch gelaet met sinen conrote
seide gine dorret gene grote
sorge hebben van hem dat hi
van u een tweent meer clappende si
ocht dragen niemare harentare
want hi doet legt op die bare
doe seide die quene es dit waerheit
sone wart u bede niet ontseit
nu segt hem dat hi si bereet
alsoe saen als hi weet
dat ic iemene om hem sende
dat hi dan come met genende
so stille ende soe verholenlike
dats niemenne en weet in erterike
ic sal wel vinden die passage
maer en pense gene outrage
dat hi sine gedochte seggen al
want ic hem stade maken sal
vrouwe seit hi valsch gelaet
gine dorst ontsien engeen baraet
also gi segt also saelt wesen
die quene maecte hare wech met desen
ende trac te suete onfane wart
die si te sprekene sere begart
si haeste hare dat si mochte
van cameren te cameren dat sine sochte
updien torre daer hi lach
tere venstre daer hi uutwart sach
in swaren gepense in droefven moede
dies hi soe leefde met ongoede
die quene seide doe lieve kint
mijn herte die u met trouwen mint
es sere tebarenteert om u
om tsware gepens dat gi hebt nu
nu willet mi seggen altemale
ic salre toe geraeden wale
suete onfaen en dorste hare niet
van sinen gepense ontecken iet
ende logende hare wat hi mach
want hie die quene alte sere ontsach
ende oec duchte hi verraetnesse
ende tswaren van gevangnesse
ende hal hare al sine gedachte
ende toende hare goet gelaet met crachte
ende seide lieve moeder mijn
in hebbe om ander dinc gesijn
tongemake dan om u merren
mi ware leet woendi mi verren
lieve moeder mine was el
dan u merren dat weet wel
want tuwart dragic grote minne
beide met harten ende met sinne
waer hebbedi mi dus lange begeven
waer ic segt u sem mijn leven
die hoefste die scoenste die ic kinne
ende die volmaecste in allen sinne
die in al die werelt si
gruet u c warf met mi
hi quam gender in mijn gemoet
ende sent u met mi desen hoet
ende soude u harde gerne sien
ende spreken mocht hem gescien
hem dochte hem ware gelingt sijn leven
woudi hem die gracie geven
dat hi u enewarf spreken mochte
ic weet wale dat hem en rochte
wat hire om dade indien dat hi
enegen dienst mochte doen dien gi
begeret dat hi dore u daede
hi wares blide vroe ende spade
suetonfaen doch vragede hare
om dien knape wie dat hi ware
eer hi ontfaen woude dat prosent
want hi van daer mochte sijn gesent
ende van selken wege comen
hi en haddene niet genomen
doe seide hem die oude quene
dat sekerleke ware die gene
daer si omme lage gevaen
ende daer die tale ware afgegaen
dat quade tonge brachte al toe
die menegen goeden man onvroe
heeft gemaect die nu legt doet
dat es bliscap harde groet
wie sijn sinen clappene ontferen
ine gave om hem niet ii peren
al waert oec dat hi levende ware
want ic can meer openbare
c werven dan hi dede
nu neemt dien hoet hets hoveschede
ende draechtene het es welgedaen
want hi u mint ic hebt verstaen
met herten utermaten sere
eist oec dat u die jonchere
vorder anesoect dan hi soude
so ontseggene alse houde
maer ic bem seker dat hi u niet
anesoeken en sal wat sijns gesciet
stucken die jegen u ere waren
want hi es een die getrouweste teware
die in al dese werelt leeft
dat seggen diegene daer hi met heeft
altoes gehadt sine wandelinge
ende ic oec selve sonderlinge
orconde dat hi noit en dede
quaetheit noch onhoveschede
al waest dat quade tonge seide
van hem selke dorperheide
daer si valscelike an loech
hine was niet dirste die hi bedroech
ende hadt den knape te voren gecomen
hi hadde hem sijn lijf genomen
des en haddi niet gelaten
want hi es stout utermaten
sine gelike sone vintmen niet
hi es gemint van wine siet
daertoe melde alse alexanders
noch oec prinche en geen anders
opdat hi alse rike ware
hi heeft therte wel openbare
te gevene al eens conincs goet
lieve kint neemt desen hoet
ic raedt u in goeden rade
gi mochtene nemen sonder mesdade
moeder wart dat ickene name
ic duchte het soude mi wesen blame
seide doe te hare suetonfaen
ende waert bleec ende sere ontaen
ende verloes sine varuwe te hant
mettien so stacsoe in die hant
dat hoedekin dat soe daer brachte
ende wout hem nemen doen met crachte
hine dorste sine hant bieden niet
dies si mochte mespensen iet
nochtanne haddine gerne genomen
haddi gedurren der ane comen
doch seidi dieus hoe scone es hi
mare vele beter so ware mi
dat al mine cledre verloren waren
dan ickene van heme name te waren
mar ic sette soe dat ickene neme
ende jalosie danne verneme
wat soudic danne seggen moegen
si en worde meer in hogen
ende soude verwoeden in haren moet
ende daertoe op mijn hoet dien hoet
te stucken scuren altemale
ende mi doeden dat weet ic wale
in saels niet nemen gi selt entrouwen
want ic neemt bi onser vrouwen
gine seles hebben onraste no blame
ende vragense u wane hi quame
gi hebt tantworde vele ende gnoech
ja meer dan xx na u gevoech
alle wege als hi mi vraget
waer dat ickene hebbe bejaget
wat antworden sal ic hare geven
dat segge mi vrouwe selp u leven
gi selt seggen wel lieve kint
dat ickene u gaf en heles twint
sone seldi hebben niet mesdaen
ic sals wel in baten staen
want ic bem wel van selken name
dien goeden lieden es wel bequame
suete onfaen nam doe den hoet
ende settene op thoeft die doe wel stoet
die quene swert hem wat si mach
dat si hem noit hoet en sach
dragen die hem stoet so wel
die quene wachte dat niemen el
dan si twee allene waren
doe ginc si sitten sonder sparen
neven heme ende begonste
een sermoen alse si wel conste
ha lieve kint suetonfaen
hoe scone siedi hoe welgedaen
mijn jolijs tijt es al leden
ic hebbe gesien so menegen heden
dat mi gaet sere mijn leven af
ine can gegaen niet sonder staf
u tijt es te comene toe
gi sijt een kint ende gine weet hoe
gi selt bestaden uwen tijt
mar ic bem seker dat gi sijt
die gene die emmer liden moet
die vlamme die al verbernen doet
algader al dat hare genaect
venus heeft een bad gemaect
daer gi in selt moeten baeden
maer eer gi baedt so sijt beraden
te doene dat ic u leren sal
het sal sijn u vordeel al
haddic geweest alse vroet teware
doe ic was van uwen jaren
van minnen spele alse ic nu ben
het hadde geweest mijn groet gewen
want ic was scone utermaten
die mi nu heeft weet god gelaten
nu bem ic out in al mijn wesen
cranc verrunst ende sere gelesen
dat mi sere van herten deert
want ic lief was ende harde weert
om mine scoenheit volgeden mi
knapen die mi gerne bi
waren ende daeden hoveschede
die ic alle crupen dede
in mijn huus dat gaen dat comen
dan was niewerinc noit vernomen
noch dat geclop op mine dore
datter was altoes vore
ic dede hem menich swaer torment
alsic hem loech hare covent
dat mi menichwarf gesciede
alse ic onthaelde ander liede
daer was menich sotheit gedaen
ende dicwile groet gevecht bestaen
daer ic om hadde grote onraste
mijn dure en was noit so vaste
besloten sine wart ontwee geslagen
vanden vrienden ende vanden magen
der gere diere binnen vochten
diet some alte diere becochten
want si daer lieten hant ocht voet
alsmen met stridene dicwile doet
ende selke blevenre doet geslegen
ende op berien en wech gedregen
doe wasic starc ende wel gesont
ic hadde meer gehadt dan m pont
ingelscer penninge dan ic nu doe
maer ic voerre alte doerlec toe
want ic was scone jonc kintchs ende sot
ende inne was noit al selp mi god
comen in scolen vander minnen
pratique heeft mi leren kinnen
ende experimente gemaect vroet
daer ic algader minen moet
hadde ane geset al mijn leven
ende ic en sal u niet begeven
van alder const die ic weet
sie en sal u sijn altoes gereet
sonder twifelen ende faelien
want ic caent al toter bataelien
hi doet wel die jongen lieden
altoes ten haren besten riede
sonder twifel hens geen wonder
al en kendi pat no vonder
daermen te rechte overgeet
want u die bec so geel noch steet
maer so vele es daertoe
dat ic meesteresse bem alsoe
dat ic in settele lesen mach
men soude onwarden engenen dach
oude lieden wantmen in hen
vint wijsdoem ende sen
ic hebbe sin ende vroethede
usage ende const der mede
die ic nine hebbe sonder scade
menegen vroeden man van rade
hebbic bedroegen sonder waen
also ickene in strecken hadde gevaen
maer ic was tirsten oppenbare
bedrogen eer ics wart geware
het was te spade onsalich wijf
want leden was mijn jonge lijf
mijn dure si ginc op en toe
dach ende nacht ende smargens vroe
nu ne coemter niemene no ne geet
mijn dure met gemake nu steet
met rechte magic mi wel scamen
die behagede cnapen diere camen
die mi eerden ende weerden
ende die mi so sere begerden
dat si van mi en sceden en conden
so minneden si mi in allen stonden
die mi nu al laten liden
sonder spreken ende gaen besiden
die mine lieve gaste waren
ende die mi minden meest te waren
op mi entwent sone achten si
verrunste quene hetense mi
ende seggen daertoe quaets vele meer
lieve kint men mochte u tseer
vertellen noch geseggen niet
nochten rouwe noch tverdriet
dat ic droech int herte binnen
alse gepens mi dede kinnen
die grote bliscap die vriendelichede
dat helsen ende dat cussen mede
dat saen en wech was gevloegen
gevloegen ja ende die nine moegen
wedercomen alse te voren
ic was tileke vele geboren
deus in wat vernoie hilt mi
die grote gichten alse saen alsi
mi faelierden ende meer en gaven
ende van dien dat hen van haven
iet bleven was dat was mi leet
lieve kint bi gode ine weet
dat ic mi iet bet mochte wreken
dan u te leerne van minen treken
lieve kint ware ic alse jonc
ende alse wel op minen spronc
alse gi nu sijt ic soude mi wreken
men souder emmermeer af spreken
over die quade ribaude dat si
soe luttel prisen ende eren mi
ic soude doen sinken haren overmoet
want hen no bleve have no goet
alsoe nauwe soudicse plumen
dat si hare erve souden rumen
ende al vercopen ende liggen in stroe
ende dirste die quamen soudic alsoe
voren biden helegen geest
ende daertoe die mi minden meest
ende weerden ende daeden ere
hem soudic anegaen so sere
thare te nemene dat si en souden
enen penninc niet behouden
in soudene hebben waer ict mochte
hoe na dat ict ane hen sochte
ende soutse bringen uut haren goede
ende doen vallen in ermoede
ende soutse alle na mi doen lopen
ende die quaetheit sere doen copen
die si mi dicke hebben gedaen
haddicse na minen wille gevaen
mare weet god en mach niet dragen
weenen suchten ende clagen
en coemt niet weder dat leden es
ine salre negenen na mijn getes
hebben na den wille mijn
soe verrunst es mijn anscijn
dat si mijn dreigen nine ontsien
die quade ribaude die van mi vlien
nochtan dore al dat verdriet
dat mi van hen es gesciet
alsic noch pense om dien tijt
ende om die feeste ende tgroet delijt
dat ic te hebbene plach met hen
so verblijt mi al die sen
ende doet verlichten al mine lede
doch haddic altoes feeste mede
eer ic was van hem bedrogen
ene jonge vrouwe die es in hogen
ende met joie hare leven pliet
bi gode sone es ledich niet
namelec diegene die begert
te winne tgoet dat si vertert
lieve kint mi dede hier comen
u vrouwe ende heeft mi genomen
om u te hoedene nacht ende dach
god onse here diet al vermach
moete geven dat ic die hoede
doen moete alsoe dat mi te goede
verga alst sal god weet
want gi sijt altoes gereet
u selven te hoedene openbare
dat anders harde sorgelic ware
om die scoenheit die u gegeven
heeft nature die u es bleven
ende daertoe sen ende wijsheit groet
dat niet en leeft uwes gnoet
om dies wi hebben staede ende stonde
datmen betre en gene en vonde
al te sprekene dat wi begeren
om u te radene ende hulpen weren
van allen lachtre bem ic gereet
eist dat u soe van herten steet
dat gi trecken wilt ter minnen
ic sal u al die wege doen kinnen
ende oec die pade doen verstaen
aldaer ic selve soude sijn gegaen
eer leden was mine joncheide
mine bliscap ende mine scoenheide
maer en houdet niet in dien
dat ic u wille ter minnen tien
doe sweech die oude quene al stille
een lettel omdat si horen wille
wat seggen soude suete onfaen
si beidde onlange siene nam saen
die tale weder daer sise liet
want si merct wel ende siet
dat hem wel behagede dat si seide
ende pensede datse hem sonder beide
haren wille al seggen soude
ende begonste doe alse houde
ende seide sone wildi u keren
ane die minne ic wille u leren
den art van minnen altemale
dat gine selt connen alsoe wale
dat gi niet sijn en moeget bedroegen
nadat ic u den art sal togen
ende gire u toe wilt formeren
want niemenne en mach minne anteren
noch die passage geliden moegen
hine hebbe den art altoes vor dogen
hine sal lant ende scaep vercoepen
wilt hire sottelec toe loepen
nu hort wat ic u seggen sal
want ic can distorie al
lieve kint die van minnen
joie ende bliscap wille gewinnen
hi moet weten hare gebode
die ic u niet en seide bi gode
en wistic niet bi scrifturen
dat gi hebt bi naturen
van elken al u volle gemet
van dat gi hebben sout dat wet
tiene gebode soe sijn daer
daer dachterste twee sijn al te swaer
ic orlove u dachte altemale
maer vanden ii soe hoedt u wale
want wiese volget hi es in dole
hine soude oec lesen niet in scole
want het verlaetd tsere minnaren
si wilden dat si milde waren
ende tiere stat hare herte leggen
ende elre overal ontseggen
dit es valsch ende niet scone
hier lieget die god venusen sone
want soe wire hem hout ane
hem stater scade groet af tonfane
lieve kint en sijt niet milde
hi ware verloren diere hem an hilde
hebt u herte in vele staeden
sone saelt niet sijn tsere verladen
maer tier stat wat uwes gesciet
sone seldijt leggen niet
noch niemenne geven ochte lenen
maer vercope diere altenen
ende verdieret alle dage
in lanc so meer van slage te slage
so dats man en geen die leeft
van u goeden coep en heeft
dese poente hout al u leven
u hant hout tuwe alse gi sout geven
te nemenne open hoet henegeet
daertoe sidi altoes gereet
geven es alte grote sotheide
hen ware een lichtelic scoenheide
om liede te haelne meer ane hen
ende geven tcleine omme meerre gewen
selke gichte es gegeven goet
die meer dan dobbel winnen doet
die hallinc es een goet gewin
die den penninc bringet in
selke gichten lovic altemale
wie dat geeft hi boeft wale
te siene waer hi geven sal
want nine bestaet es overal
vanden boge ende vanden vleiken
die menege hoge herte doet weiken
ende die wonden heimelike
daer met so condi sekerlike
vroedeliker scieten mede
dan noit die god van minnen dede
soe goet een scottre soe een siedi
gi sciet dicke verre ende bi
nochtanne soe es u dickent oncont
wien u scieten heeft gewont
want alsmen sciet ter voleien
selc ontfaet na sijn greien
den scote in sijn herte binnen
dies die scottre en can bekinnen
noch geweten noch werden geware
ic merke ende sie openbare
ane u manieren ende ane u wesen
dat gi comen sijt te desen
dat gi die beste scuttre sijt
diemen vonde verre ende wijt
ende selc mach binnen den scoete comen
dat u harde sere soude vromen
ende van u te leerne vort
van parmente dat u bort
van cledren ende van andren saken
daer gi u mocht met behagel maken
om tscinen tsine van hogen state
ane bagel tsine legt al u bate
gi cont te core u pareren
sone darf men u nemmerme leren
lieve kint verstaet ende hort
wat ic u sal leren vort
gi moegeter exempel nemen ane
hebdi wille minne tanegane
gi moecht bet kiesen niewerinc el
dan dengenen dien gi weet wel
ende die u dunct so hovesch so goet
mar hout uwe herte ende uwen moet
dat gise nine legt ane hem te vaste
gestaede minne es grote onraste
mint altoes gesonnichlike
ende ane die gene die sijn rike
eist goet begonnen dats wel inscijn
opdat si niet te vrec en sijn
es iemene diese wel can plecken
ende heimeleke hare goet ontrecken
wel lieve kint suete onfaen
men sal u met minnen sere angaen
elken so toent goet gelaet
ende segt dat u herte al staet
getrouwelike ane hem allene
ende dat si niet en es gemene
noch om wennen noch om verliesen
en seldi anders gien lief kiesen
ende swert bi genen ende bi desen
haddi willen laten lesen
die rose diemen heeft so wart
ende die so sere es begert
een andren dan hem gi wart so rike
men vonde cume uwe gelike
maer hem soe getrouwe waerdi
dat die rose niemen dan hi
plucken en soude van haren stele
al quamer c ocht alse vele
elken geloefse even sere
ende segt gi selse hebben here
alleine sonder deilen vort
dit salne trecken ane u bort
dit sweert hem met dieren ede
ende geeft hem u trouwe daermede
al eist dat gi u verswert
weet wel dat een twent niet en deert
al selc sweren god onse here
laches utermaten sere
jupiterre ende alle die gode gelike
sie logen alle hogelike
alse hem versworen die minnaren
ende die goede selve te waren
versworen hem dickent sonder verdragen
die tijt dat si te minne plagen
jupiter swoer juno sinen wive
dat si soude hebben te haren live
tpaleis vander hillen sekerlike
daer hi ane loech valscelike
dit soude versekeren die minneren
alsi hen jegen hare lief versweren
alle santen ende sentinnen
alse hen die goede doen bekinnen
dit exempel dat si versweren
beide gode ende alle martelaren
hi es dom ende harde sot
die hem geloeft alselp mi god
want jonge lieden sijn ongestade
ende onlange durende in enen rade
die oude hebben oec dien sede
te liegene trouwe ende eed daermede
nu verstaet ende willet mi horen
diegene die here es vander foren
hi soude van elken over vol
altoes nemen sinen tol
die tere molen gemalen en can
so ga tere andere malen dan
die mues die waer een hol en weet
ic segge u dat hare sorgeleke steet
van elken wive aldus so eest
dat si vander marc vrouwe weest
elke soude nemen waer si mochte
have ende goet datmen daer brochte
ende si ware sere uut haren sinne
en leide si ware tere stat hare minne
want die sine herte tere stat geft
ic segge u dat hi niet en heeft
vri ende quite te sinen wille
mar maket eigin lude ende stille
alselc wijf heft verdient te sine
in doegene ende in groter pine
die hare selven soe mesan
dat si hare hout an enen man
gevalt dat si verbolgen es
sone es man sijt seker des
diese iet mach geconforteren
dat sijn diegene die irst faelieren
die leggen hare herte in ene stede
nochtan in dinde het es hare sede
willense alle alse hen vernoiet
ende si worden te sere vermoiet
ende noit en gewanre af vrouwe
dan verdriet ende groten rouwe
dat mochtemen ane dido wel verstaen
die scone was ende wel gedaen
ende van cartago coninginne
hadde geleit al hare minne
ane eniase diese hadde ontfaen
waerdelike ende groet ere gedaen
die te hare quam arm ende bloet
met scepe in tempeeste groet
die van troien was ontfaren
ende sine gesellen die met hem waren
die si groete hovescheit dede
haer selven gafse eniase mede
die hare swoer wel menichfoude
dat hi nemmermee en soude
van hare sceden noch begeven
al dien tijt dien hi soude leven
maer lange en duret niet alsoe
want die verradre hare ontvloe
met sinen scepe wat hi mochte
die hi daer met hem brochte
dit soe coste diere scoenre vrouwen
hare leven want so starf van rouwen
ende doede haer selven met ene swerde
daer si in viel tote op die erde
selc gelijc selc ongevoech
heeftmen vonden ane vrouwen gnoech
die ic genomen al en can
maer sekerleke wet dat alle man
sijn ribaude ende groete bedriegere
ende putire ende daertoe liegere
si doen elken wive verstaen
dat sise minnen sonder waen
ende proven wat sire ane venden mogen
daeromme soudensi weder pogen
waer si mochten wel te hoenne
om hare quaetheit wel te loenne
dat wijf es te dom van sinne
die ane enen man leit minne
si souder hebben vele ende gnoech
dat soude sijn bat hare gevoech
ende doe soe vele datse elken bage
maer houtse tonder alle dage
ende en heft si niet gracie si soutse maken
ende bejagen met eneger saken
ende souden sijn fier in haren sinne
jegen diegene die hare minne
dragen meest wat haers gesciet
mar der gere en roke niet
harre minnen groet ocht clene
die salse feesteren al gemene
ende halen ane hare wat si mach
ende scuwen ende vlien nacht en dach
onraste gescelt ende vechtinge
en es niet scone oec sonderlinge
soe bestrike hare met selken saken
diese scone moegen maken
sage si oec ontfallen hare haer
dat si hadde blont ende goutvaer
ochte moeste afsniden van ongesonden
ochte dat haer bi enegen stonden
bi bolgenscape gevallen ware
datse hare ribaut metten hare
hadde genomen ende utegetogen
ende soe gescoert sine hadt moegen
ontwerren wat hare mochte gescien
dan salse na andre vlechten sien
die gelu blont sijn ende groet
van enen wive die es doet
ochte blonde siden ende maken borele
ende steken vol haren forele
ende maker ave horne groet
ende heeft si bestrikens noet
men vent van crude waters gnoech
hare te bestrikene na hare gevoech
mare doet alsoe dats engeen man
ane hare geware en worden en can
noch gesien ane hare gedane
want groet verlies lage haer daer ane
heeft si hare kele wit ende ront
soe doe hare hoeftslope talre stont
soe sere uutsniden ende soe wale
datmen sien mach altemale
hare witte kele si sals wesen
te bedriegeleker vele van desen
eist datse heeft hare scoudren groet
soe doe maken hare surcoet
ende al hare andre cledre met
van cleinen lakene si saels dat wet
gescepen wesen vele te bat
waer si coemt in elke stat
heeft si oec hare handen seer
si salse oec decken vele te meer
ende houden ane hare hantscoen
ende salse dicwilen sieren doen
heeft si die mammen weec ende lanc
so salsi houden in bedwanc
gebonden vaste in linijn laken
dat soe sal daer toe doen maken
soe selense wesen hart ende ront
ende emmer houde rein in alre stont
venus camere dat si nine hebbe
gestubbe en geen no spinne webbe
ende heeft si niet scone die voete
so houtse gescoit dat es die boete
ende dunne cousen te groten beenen
die soe soudemen dragen altenen
heeftse over hare smette oft vlecke
ic rade hare wel dat sise decke
heeft si oec den adem quaet
soe wachte hare dats mijn raet
in nuchterne te sprekene jegen liede
het soude vallen dat hare maisniede
ende als soe sal spreken enichge stont
soe houde soe verre haren mont
dat hi den lieden nine come te bi
es oec dat gevalt dat si
lachge soe en lachge niet
alsoe sere dat si hare iet
daer met ontsetten want vrouwen souden
alsi loegen den mont toehouden
want hen steet niet vrouwen wale
dat si hare kele altemale
ontoe ende gaepe alsi lacht
sine daeds niet waer si wel bedacht
ende hadse hare tande niet welstaende
ende oneffene uut ende innegaende
ende tone sise met lachgene dan
het soutse ontwerden vor elken man
ane weenen oec soe behoeft manire
weenen es enen wive niet diere
sie hebben trane altoes gereet
maer haer weenen saen vergeet
ere vrouwen steet oec wale
scone spreken ende suete tale
ende heblec te sine overal
ende hovesch dat maecse liefgetal
alsmen ten etene wart sal tien
salse hare laten wel besien
ende achter huse een luttel gaen
eer dat si sal willen dwaen
alsi ter tafle geseten es
so salsi sniden ende nemen dmes
vor den genen die eet met hare
ende sijns wel nemen ware
ende emmer wachten hare alsi eet
dat si haren mont nine make vet
sine makene scone wel gereet
want vette lippe sere mesteet
ende wachte hare alsi edt bruetd
datse hare vingre over dledt
daer in en steke het ware mesdaen
want het soude hare sere mestaen
ende wachte hare in alre stont
dat si en steke in haren mont
grote morsele hets giricheide
ende daertoe grote onhovescheide
hare morsele salse sniden clene
vore met hare vingeren allene
nemen gestadelike ende sachte
ende dat si hare altoes wachte
datse nine bedrupe vor hare cleet
want sekerleke niet wale en steet
men sal oec soe hovesscelike drinken
ende niet so vol en laten scinken
dats een dropel en storte op hare
dies men worden mochte geware
want over ongenoechtich ende ruut
mochtse iemen houden ende trecken uut
dat si ware hare ongeleert
eer si den nap ten monde keert
om drinken si en sal niet drinken
si en sal tirst laten sinken
dmorseel tote dat sijt heeft geten
dit soude elke vrouwe weten
ende oec soe soude si hoeden hare
dat hare mont vet en ware
want ware hi vet ende dronke si
die wijn hi worde vet daer bi
ende cleinlic salsi drinken mede
het steet wale het es hovesscede
ende hoede hare wel van dronkenscape
men vint bescreven bi orcontscape
van meestren die seggen openbare
dat niemene en es die dronken ware
dat hi helen mach een twent
die vrouwe sere haer selven scent
datse hare verwinnen laet die wijn
want alle wijf die dronken sijn
siene en connen hem niet geweren
jegen diegene diese begeren
maer clappen algader dat si weten
des moegen si hem allen wel vermeeten
dat si sijn van diere naturen
oec sullen si hem wachten tallen uren
ter taflen alsi sijn geseten
van slapene alsi souden eten
want hets scande ende grote onnere
ende sins min te prisene sere
ene vrouwe en soude niet lange beiden
sine soude ter minnen hare gereiden
want si soe lange wel beiden mochte
datmen op hare twent en rochte
sie soude soeken die joie van minnen
overal ende leren kinnen
die wile datmen acht op hare
ende si jonc van dagen ware
want als outheit den wive anegeet
ende hare anschijn tebroken steet
soe verliest si in allen sinne
die joie ende dat asaut van minnen
die vrocht van minnen sal si lesen
alsi in hare joeget sal wesen
want si verliest harde vele
beide van joien ende van spele
van dien tiden die si laet liden
sonder minnen ende hare verbliden
ende en doesse niet desen raet
haer salre af comen al quaet
alse outheit assellieren sal
maer ic gelove dat si mi al
hier of geloven sullen hoet gaet
ende houden hem ane minen raet
ten mensten die gone die vroet wesen
ende paternostre connen lesen
vore mine siele alse ic doet ben
dore die wijsheit die ic hen
hebbe geleert met goeder onste
ic bem seker dat dese conste
met wiven sal sere verheven wesen
ende noch in menege scole gelesen
lieve kint ic sie harde wale
dat gi mine leringe altemale
vaste in u herte bescrijft
so datter twent buten en blijft
waer bi gi mocht bi minen orlove
coenlike lesen in allen hoven
sonder rusten ende vieren
ondancs allen cansellieren
beide in cameren ende in spenden
in salen in kelren waer gijt cont venden
daert scone ende delytabel si
lieve kint aldaer seldi
informeren al uwe scoeliere
ende wisen ende leren die maniere
ende hoet u dat u scole niet vaste
en si gesloten jegen die gaste
want soe men u liede sagen
soe men u scoenheit ware uutgedragen
van lieden diemen niet en siet
op hem en plechmen tachtene niet
noch oec besocht ende begert
dicke geet ter hoger kerken wert
ende doet daer u visitasien
ten outre enter prosessien
ten feesten ten dansen ende ten reien
daer seldi gaen u vermeien
want u scolen liggen meest daer
ende daer sinct messe openbaer
die god van minnen ende die goddinne
haren dissiplen met bliden sinne
ende ere diere gaet seldi u maken
behagel met al selken saken
die u ten besten siren mogen
so dat gi alder lieden ogen
na u doet capen waer gi gaet
op strate sijt van scoenre gelaet
ende gaet rechte ende niet te sere
het steet wel ende oec eist ere
ende gingedi tsachte het soude mestaen
mare gi selt soe cueselike gaen
ende tarden soe moeielec die cassiede
dat u merken al die liede
feitise nauwe gerene scoen
die seldi dragen ende maken doen
want nouwe gescoite steet wel vrouwen
die moeieleke gaen in rechter trouwen
sloit u iet te lanc u cleet
so dat u verre op derde geet
so heffet op en lates niet
so datmen uwe voeten siet
effene ende lichtelike seldi gaen
gi sulles prijs te meer ontfaen
eest dat ere vrouwen baecht
dat si enen mantel draecht
sine sal hare also decken niet
datmen hare anscijn niet en siet
dien mantel sal si met beiden handen
houden hets sede in vele landen
ende sal selcwile hare arme ontpluken
ende niet so saen den mantel luken
maer pensen om den sconen steert
vanden paeu die hi heeft weert
ende maken vanden mantele den haren
die gevodert es altewaren
met cleinen bonten harde wale
ende tonen hare selven altemale
den genen die comen in haer gemoet
ende diese op hare musen doet
ende heeftse niet scone haer anscijn
soe saelt meer te deckene sijn
grote vlechten van sconen hare
ende die gedragen openbare
dat steet vrouwen harde wel
ene vrouwe en soude pensen el
danne te slachtene der wolvinnen
die scape gaet stelen ende gewinnen
om een dat sire hebben wilt
sal siere hondert op een velt
lopen op ende assallieren
om dat si niet en wilt faellieren
ende niet en weet welc si hebben sal
vor dat sijt heeft te hare wart al
dus souden wiven hare netten slaen
bi liste ende die manne vaen
dies si geweten niet en can
den welken die hare sire minnen an
ten minsten omme te hebbene enen
souden si hare netten slaen altenen
om al te vane sine soude niet messen
siene soude enen vander kermessen
hebben ochte meer bi avonturen
want daer help sere der naturen
die hare sere soude maken den nodinnay
daer si af wesen soude gay
waert dat sire meer na hare toge
die werken woude in hare boge
hoede hare dat soe spade no vroe
tere uren comen doe
sie souden hen bedroegen houden
alsi hen te gadre vinden souden
ende souden hen daer bi verleden
so dat si souden van hare sceden
datse lachtren soude wel sere
ene vrouwe verliest lichte hare ere
ende selke mochte hare ontfaren
het soude hare rouwen sere te waren
men soutse smeken ende lecken
ende al hare goet van hem trecken
ende bringense in scoude ende in ermoede
ende selve dan varen alse die vroede
so dat si blive van haven rike
so dat si namaels niemenne en wike
en armen man en salse niet
minnen so wat dat haers gesciet
hets al verloren dat men mint
den genen die en mach geven twent
sine sal hare herte niet leggen vaste
an en gene vremde gaste
alsoe alse hi sine herte legt
neemt hijt weder ende ontsegt
gelijc dat hi te herberge es
in menege herberge sijt seker des
so es sijn herte oec ongestade
ende van harden onvasten rade
mare alle wegen alse hi quame
ende hare iet brachte dat sijt name
ende sluten in hare coeffre vaste
men sal nemen altoes van gaste
hoede hare oec dat si nine minne
noch en doe in haren sinne
dese behagalerde diemen vint
want si en minnen nemmer twint
wat si der ere laten verstaen
dat selve seggen si ere andre saen
ende wat si seggen alle sie liegen
want si doent al om bedriegen
ende hen te rovene alle daghe
ic hebs gehort menege clage
van mageden die si dus bedroegen
ende met logenen ane hem togen
coemt iemene met gelove vort
die hare gerne trocke ane sijn bort
met sinen gelove ende bidt hare minne
si sal hem metten selven sinne
weder doen een goet beheet
maer hoede hare dat si niet en geet
in stat daer hi heeft gewelt
si en hebbe tirsten tgelt
ontbiet hi hare met lettren iet
sie salse besien en latens niet
wat dat daer in gescreven staet
ende ochte si es sonder baraet
gescreven al ende op trouwe
so sal hem weder scriven die vrouwe
mar dat en sal niet sijn gedaen
sonder beiden alsoe saen
want beiden stoect sijt seker des
den minneren daert te lanc nine es
ende alsi hoert van die bede
en haeste hare niet te sere daer mede
hare minne tonthetenne altemale
mar salse houden in die wegescale
met sconen worden die nine letten
salsiene in goeder hoepen setten
so hise meer besoect van minnen
ende sie hem niet en laet gewinnen
hi salse minnen vele meer
dan hi dede te voren eer
maer dat die vrouwe emmer wachte
dat sine houde met worden sachte
ende sinen hope meerren doe
gevalt dat si coemt daer toe
dat hi acordert met hare
si sal hem sweren openbare
die doet van goede menichfoude
dat si hare minne noit en woude
niemen geven noch en onste
die so wale bidden conste
dan u allene wel lieve here
want mi dwinct u minne sere
dat ic mi selven u geven moet
dat ic en daede om en geen goet
en genen man die es so geboren
menich heeft sine bede verloren
ane mi die ic hebbe ontseecht
ende altoes van mi geweecht
ende bi gode ic wane dat gi
algader hebt betovert mi
dan es wel tidich sekerlike
helsen ende cussen vriendelike
maer salsi doen minen raet
dats datse na tgoet emmer staet
sijs sot die hare lief nine pluemt
van sinen goede ende scuemt
want wiene meest geplumen can
salre doegt meest vinden an
sine geve hare niet goet penewert
datmen coept diere dats wert
want men prijst harde luttel iet
die dinc diemen heeft om niet
verliest ment oec men achtes twint
diesmen goeden coep gnoech vint
daeromme soutse hare vercopen diere
maer ane tplumen soe legt maniere
si sal doen comen haerre joncfrouwen
haren cnecht ende haerren vrouwen
hare voestre die ware quaet vergeten
om dat si die stucke weten
ende hem condech sijn die saken
selense alle uut hem maken
cledren pelsen vedren ende gelt
na dien dat elc hebben welt
so selen sijt hem al ontien
tote dat sine in dermoede sien
want proie vele teer tegeet
datmen in menege hant ontfeet
daerna sal comen die cameriere
ende hare tale beginnen sciere
ende seggen here bi wat saken
en doedi niet mire vrouwen maken
cledre  gi siet sire breke heeft
hoe coemt dat gise hare nine geft
woude sijt doen dore selke die gi
wel kent ende hier woent bi
sie ware gecleedt in allen sinne
alse wel alse ene coninginne
ende soude met sambusen riden
vrouwe gine sout u niet vermiden
hem cledre te eischene gi hebter breke
hets om sine ere dat ics hem spreke
want u scamelheit es so groet
dat gijs sout alte groten noet
hebben eer dat gijs hem claeget
hoe wel dat hare diere tale behaget
si salse heten swigen stille
bi avonture es hi tonwillen
om tgoet dat hi hare heeft gegeven
ende hem selven so luttel es bleven
ende si ane heme wart geware
dat hi en wilt leggen meer an hare
dan sal si hem ernstelike bidden altenen
dat hi hare x  wille lenen
si salse hem weder geven saen
dat salsi sweren ende doen verstaen
mare hets jegen mijn gebot
gevent weder sepmi got
alse coemt hare ander lief te hare
diere si heeft vele binnen den jare
en genen en salsi trouwe dragen
maer sal hem met rouwen clagen
dat hare beste cledre staen
te persseme ende si sullen saen
staen si lange verpersemt wesen
des en conste si niet genesen
soe rouwich es hare therte binnen
ende hi en mach van hare gewinnen
stucken die hi ane hare begert
hine quite die cledre die si heeft so wert
die knape hi en si al te vroet
ocht hem en si ontfallen sijn moet
hi sal quiten haren pant
op die stat aldaer te hant
ochte hi sal elre tgelt finieren
daer hise met sal dilivereren
maer alsi heeft van hem dat gelt
so mach si met hem doen dat si welt
den derden sal si dus voren mede
ende eischen hem cledre ende scoenhede
ende gelt dat si verteren moet
ende om sinen wille verdoet
eist dat hi hare nine geeft
ende seit dat hijs daer nine heeft
ende hi hare sweert wat hi mach
dat hijt hare op den andren dach
bringen sal hets al gelogen
geloeft sijs hem si blijft bedroegen
want si maken alle haer sceren
wat si geloven ende wat si sweren
namelic die gene die sijn putiere
hebben menichwerven diere
meer sante versworen valscer wijs
dan daer nu es int paradijs
gevalt dat hi mach geven niet
van hem so trect emmer iet
ten mensten doettene al te hant
om wijn senden sinen pant
ochte ga elre clinken slaen
daer en mach hi niet langer staen
ende gaen en wege sire straten
en gene en sal hare bloedelike laten
en ware alsi hare lief ontfingen
dan soutsi beven sonderlinge
met alden ledene ende doen verstaen
dat sine met ancsten heeft ontfaen
dore haren man ocht dore hare mage
dat si alte sere ontsage
want wisten sijt si ware verloren
sie salne inlaten ter venstre voren
al heimelic met groten vare
alse ochte soe in groten ancsten ware
ende sweren hine mach daer bliven niet
om dinc negene die hare gesciet
ende salne emmer van hare weren
hi salse alse vele te meer begeren
ende als sine wel te hare wert heeft
dat hi hare grote gichten geeft
dan so radic wel bi gode
dat soe blive te sinen gebode
maer altoes gedunke des
alse hare lief te hare comen es
dat si tirsten wachten sal
die strate voren ende over al
ende alsi niemene can gesien
diese wachten mach ochte spien
dan salsine bloedelike laten inne
ende sal hem met erren sinne
lopen op met talen sere
ende sal seggen waer hebbedi here
dus lange gemerret nu wetic wel
dat gi elre hebt gehadt u spel
met ere andre dan met mi
die ic nine weet wie sie si
ende dat hi sere es ondeert
sint hi sine herte heeft gekeert
ane ene andre dan ane hare
dies si wel worden es geware
ende alse dese tale hort die sot
hi sal wanen alselpmi god
dat hare coemt van starker minnen
die si te hem draecht in allen sinnen
ende es van hem jaloser meer
dan was wulcanus wilen eer
van venuse sinen getrouweden wive
die marse vant bi haren live
recht op tspel vander minnen
die een wijf waent gewinnen
allene ende hebben hi es onvroet
venus en hadde herte no moet
dat si minnen mochte wulcane
soe lelic soe was sine gedane
vander smesse daer hi in wrachte
die vrouwe si was suete ende sachte
ende wiste al die conste van wiven
ende wat si jagen ende wat si driven
nu verstaet ende willet horen
alle wijf sijn vri geboren
die hen die loy heeft benomen
waneer dat si te huweleke comen
die hem nature hadde gegeven
om te durne al haer leven
nature si es harde vroet
waendi dat si wassen doet
ende leven gevet marione
allene omme robechone
ochte robbechone om marietten
ochte tibaut omme piretten
si heeft ons allen dats openbaer
gemeine gemaect dat es waer
alle omme alle jegen welken
deen omden andren gereet tsine elken
so alsi ter wet wart tien
met huweleke die hem mach gescien
om te scuwene dorperhede
ende om te voedene die vrocht mede
dan doensi grote behendicheit
om weder te comene in hare vriheit
sinse vrouwen ochte joncvrouwen
dit poent hebbense alle en trouwen
datsi hare vriheit na harre macht
houden willen met haerre cracht
daer menich quaet af es comen
datmen hier vormaels heeft vernomen
dier ic meer dan hondert soude
nomen opdat ic woude
hier voren over menegen dach
alse een man een wijf sach
die hem behagede hi namse saen
ende wart hi niet wederstaen
van iemenne die starker was dan hi
so hilt hise ende lager bi
dicke vochten sire omme ende bleven doet
die wijf bleven in sorgen groet
ende lieten hare kinder dwalen int lant
dit duerde tote datmen huwelic vant
die vonden was vanden vroeden
die altoes na wijsdoem stoeden
menige bataelge heeft om vrouwe
geweest ende noch sal en trouwe
alse lange alst die werelt sal duren
besiet die cracht van naturen
hoe dat si werct menichfoude
vaet enen vogel vanden woude
ende doettene in ene gaiole vermaken
ende plechtene wale van allen saken
ende singe daer in ende es blide
nochtan sal hi tallen tide
weder begeren int wout te sine
ende sal soeken ende doen pine
hoe hi van dane ontfaren mach
dats sine begerte nacht ende dach
om weder te comene in sine vriheit
dit es bi allen wiven geseit
die altoes pinen ende pogen
hoe si weder vercrigen moegen
hare vriheit die si hadden te voren
daer si met waren geboren
aldus soe eest vanden man
die geet in dordenen ende doet an
dabijt dat hem es namaels leet
ende van rouwen hem versleet
ende claecht ende weent nacht ende dach
ende penst hoe hi vercoveren mach
die vriheit die hi verloren heeft
in wat ordenen hi hem begeeft
die wille hine sal niet tegaen
men houdene nemmer so vaste gevaen
hi slacht den sotten visch te waren
die inden aelcorf sonder sparen
cruep dore die kele ende hine can niet
weder gekeren wat sijns gesciet
namelic aldus gedaen leven
hebben die gene die hem begeven
sine connen caprune so groet gemaken
nature sine moet emmer waken
in elcs mans herte dan es hi doet
alse hem falliert die vriheit groet
en doe onse here bi sire genaden
diene in doegeden wille beraden
nature en lieget niet si es so vroet
die hem vriheit kinnen doet
orasius doet ons verstaen
dat nature es so gedaen
dat alreande creature
trecken wille na hare nature
dat en selense laten niet
so wat vernoye dat hem gesciet
hier bi terechte venus soude
onsculdich sijn want si woude
hanteren ende doen hare vrihede
ende oec allene vromichede
die hare vriheit willen plien
al brekense huwelic mettien
want die nature doetse wecken
diese ter vriheit wart wil trecken
lieve kint die name ene catte
die noit ne sach mues no ratte
ende nauwe van musen ware gehoedt
ende verweindeleke ware gevoedt
ende worde si ere mues geware
dat si liepe neven hare
si soudse sonder twifel vaen
ende al hare gerechten laten staen
men mochte met en genen saken
tusschen hem beiden den pays maken
die oec een volen houden woude
dat en gene merie sien en soude
vor dat tsinen tide quame
ende die dan merien name
ende daedse te hen wart gaen
het soude jegen hem lopen saen
ende soude neyen alse hise sage
ende dit en es noch truffe no sage
niet allene jegen grisen
dat hise soude vor dandre prisen
jegen hem allen loept hi gemene
niet sonderlinge jegen ene
maer loept te blassen ende te lierde
ende salse alle willen aneverden
ende alle springen ende assellieren
ende liearde en soude niet vieren
sine soude lopen te blassarde
ende morrele ente beiarde
ende den irsten dien si quamen an
dien cosen si te haren man
si en heeft en genen bespiet
dan dengenen diese ontbonden siet
ende dat ic segge van baiarde
ende van brunen ende van blassarde
dan seggic niet bi hem allene
ic segt bi al den beesten gemene
elc loept ten andren sonder sparen
alsoe soude doen tuwaren
alle wijf ende alle man
en daede van huwelic die ban
daer si sijn gebonden met
want huwelic es alsoe geset
waneer getrouwet sijn sie twee
sine moegen sceden nemmermee
alse lange alse beide leven
aldus es huwelic hem gegeven
daer si mede sijn bedwongen
beide die oude metten jongen
mare allewege lude ende stille
es hare begerte ten vrien wille
dit kinnic bat dan iemen el
het hoedt hare selke harde wel
dat doet die lachter ende die onnere
die si daer af ontsiet soe sere
nochtan so leitse die nature
gelijc den beesten ende heeft in cure
dat weet ic bi mi selven wale
want wat ic jagede was altemale
van elken man gemint te sine
daer na stoedic ende dede pine
want ic begerde vore alle dinc
alsic achter straten ginc
daer ic te gane gerne plach
dat ic dan die cnapen sach
die mi toenden vriendelijc sien
mijn herte vermurude so van dien
dat icse gerne al meest hadde onfaen
soe haddense mi oec weder gedaen
in legger ute monec noch pape
riddre portre clerc noch cnape
noch prelaet van hogen doene
ine hadse ute haren religione
doen springen al en hadden si
niet geducht fallieren ane mi
mar haddense mie gehadt heimelic
sine hadden ordine no huwelec
gehouden een twint dat weet ic wale
sine haddense tebroeken altemale
aldus nature ons allen stoect
ende legt int herte ende joect
ende trect ons tien delite wart
dien van ons allen es begart
lief kint verstaet mijn latijn
een wijf en soude niet milde sijn
es si melde si doet onnere
harer naturen ende sondecht sere
late den mannen die melthede
want wijf melde dats sothede
mar mine roec men venter niet
die iet gerne geven iet
helase dat en dedic twent
want tgrote goet ende tprosent
datmen mi gaf dat gavic henen
enen ribaut vort altenen
die mi groten lachter dede
ende menichge grote onwerdichede
het was die gene die ic minde
vor alle die gene die ic kinde
soe mi nes een twent niet bleven
ic bem so arm in weet wat geven
mi en dochte der outheit niet
die mi dus in daremoede liet
haddic geweest van herten vroet
ic ware rike ende hadde groet goet
want ic was becondicht wale
met groten heren op entale
die ic alle lieve hiet
ic en minnese anders niet
mar dien allene dat weet wel
dien mindic ende niemene el
ende was sere van mi begert
nochtan en hadde hi mi lief no wert
het was die quaetste diemen vant
verre ocht bi in enich lant
hi dede mi onwarde ende despijt
ende hiet mi dicke ende menichge tijt
quade vule gemeine hoere
ende sloiede mi achter vloere
die quade ribaut metten hare
en wijf es ene cranke were
bi gode ic bem te rechte een wijf
want mijn herte noch mijn lijf
en minden noit man die mi minde
maer die ribaut die mi scinde
al haddi mi so sere geslegen
dat ic in onmacht hadde gelegen
alsic bi gode dicwile dede
ende maecte mi moeru al mine lede
ende swarter dan een aterment
ende noit en was dat perlement
tusscen ons beiden alsoe groet
hine viel tachterste in mine scoet
ende bat mi grote genade
dat hijs nemmermee en daede
ende ginc mi joien doe gereet
ende eer dat spel ten inde leet
haddi al sinen pais gemaect
soe haddi mi ane hem gesaect
want hi was brudere alte goet
weet god dat sceen wel ane mijn goet
dat hi algader ontbruede mi
ende ic wart arm soe dede hi
want hi dreef grote overdaet
ende groten cost ende sonder raet
vanden gichten diemen mi gaf
ende en wouts niet comen af
ic hadde hem te gevene gnoech
ende dat was oec wel sijn gevoech
ic wist wel waer ict nemen soude
mine rentemeestre waren jonc ende oude
een ocht twee niet allene
maer al die werelt wast gemene
ine hadde noit getrouweden man
mar dore die doeget die ic u an
so hebbic u hier vertrocken al
mijn doegen ende mijn ongeval
dat gi exempel neemt bi mi
alse comen sal die tijt dat gi
selt willen plegen van dien spele
soe onthoudes tgoets so vele
dat gi blijft rike al u leven
hets onnere wiven dat si geven
ende dat si milde heten souden
ic rade u dat gi tuwe wilt houden
want alse u rose verwelkert steet
ende u doude vaste an geet
die gichten sallen u fallieren
want u niemene sal antieren
dus heeft die quene gesermoneert
suete onfane ende wel geleert
hoe dat hi hem houden sal
diet harde gerne doen sal
want hi nu hem vele min ontsach
van hare dan hi te voren plach
ende seide vrouwe bi onsen here
ic danke u utermaten sere
dat gi so vriendelike uwen art
mi hebt getoent al ongespart
alse die oude quene horde
van suete onfaen so sachte worde
so sende si om dien minnare
dat hi vollec quame te hare
ende hi deet al dat hi mach
ende tirst dattene comen sach
suete onfaen hi ginc hem jegen
alse noch hovessce lieden plegen
ende hiettene wellecome wesen
ende danckede hem vanden hoede met desen
die minnare seide scone jonchere
ic danke u c warf alse sere
dat gi den hoedt naemt van mi
ende sal doen waer dat ic si
dat gi mi daedt die hovesscede
ende alselke ere mede
dat u al eigijn bliven moet
lijf ende ziele ende al mijn goet
dien tijt dien ic leven sal
ere ende geluc ende goet geval
moetti hebben seide suetonfaen
ende sijt dies seker sonder waen
dat gi u betrouwen mocht
van stucken die gi ane mi socht
dat icse doen soude harde gerne
sonder tonseggene ende te werne
ende ic en hebbe engene scoenheide
so goet dat ict u ontseide
gine mochtet nemen alselp mi god
alse die minnare dat gebod
horde wart hi harde vroe
ende dankede hem c werven doe
dat hi so coenlike nemen mochte
sijn scoenheide opdat hijt sochte
ende pensede in sinen moet
dat quaet te lange beiden doet
sint dat hi daer hadde scoenhede gereet
daer sine herte so sere toe steet
dat was die rose die hi woude
plucken alse hijs beginnen soude
soe verboed hem die wech dangier
die vilain stout ende fier
dat sotte pensen dies blijft vele
hi waende die rose met groten spele
hebben gepluct al sonder weren
maer hi vant te groete deren
ane dangiere die daer lach
verborgen diese te wachtene plach
ente bescrivene al hare warde
was nu comen op die warde
ende riep lude vliet vech vliet
gine moeget hier langer duren niet
die duvel brochte u hier so na
hets wonder dat ic u niet ne sla
u hoeft ontwee ende al uwe lede
doe quam vrese ende scamelhede
vort gesprongen sine scaemden hem niet
sine quamen daer hi riep vliet vliet
gram ende erre ende sere testort
ende vielen te gadre in een acort
ende hurten sine handen achterwart
alse die gene diet hadden ontwart
ende seiden qualec condijt verstaen
die duecht die u suete onfaen
boet te doene dore hovescheide
ende socht hem ane dorperheide
ende verstoet averecht sine tale
elc soude te rechte weten wale
alse sinen dienst biet een goet man
sinen vrient dien hijs wel an
dat niet en es dan al in goede
ende alsoe verstaen mi di vroede
gi sijt van harden plompen verstane
gi wedermaect na minen wane
den sot die van sinne es vroet
want hi en hadde therte no den moet
die rose u te gevene iet
want hen ware sire eren niet
haddi geweest van hovesscen sede
die rose en haddi hem niet gebeden
gi hadtene harde gerne bedroegen
dat wi node souden gedoegen
nu maec u wollec wech ende vliet
gine moecht hier langer bliven niet
gaet vollec af den graet hier neder
ende en coemt hier nemmeer weder
want hier selc toe comen mochte
die u bereiden soude onsochte
ende stucken slaen het ware recht
gi sieter toe te quade een knecht
dat gi na sine onnere sout staen
die u soe gerne hadde lief gedaen
te rechte mach hi u haten sere
want bi god onsen here
hi sal so vaste sijn nu gevaen
hine sal meer so verre gaen
suete onfane namen si doe
ende mesfoerdene ende sloegene soe
dat hem sijn leven rouwen mochte
ende leidene int prisoen onsochte
nochtan en dochte hem dit niet gnoech
sine daeden meerre ongevoech
den minnaren die daer stont allene
bevaen met rouwen ende met gewene
ende liepen hem op alle drie
met tormente dat hem so wee
dede te sire herten binnen
dat hem dochte hi soude ontsinnen
doe seidi dangier heb mijns genade
ende vergeft mi mine mesdaede
gi sijt hovesch ende so vroet
soe wetende ende so wel gemoet
ende daertoe soe ontfarmich mede
ende gi vrese ende scamelhede
die al vol doegeden sijt gemaect
in wesene in talen so wel geraect
wilt gestaeden in enichgen saken
dat ic minen pais mach maken
jegen u ic wille mi geven
in gevangnesse al mijn leven
ende legt mi met suetonfane
sonder emmermeer tongane
opdat gi vint onttrouwe in mi
met enichgerande dinge die gi
begert ende wilt dat ic doe
allentijt spade ende vroe
doe riep harde lude dangier
dieus wat beden horic hier
dat gi sout sijn met hem gevaen
dies so scone so wel gedaen
ende daertoe so hovesch ende so goedertieren
ende gi diet herte hebt ende manieren
jolijs ende blide ende gay van minnen
soe settic reinarde biden hinnen
nu gaet en wech u elre bejagen
u sermoen en mach niet dragen
wie kinnen wel al u baraet
dat gi na onsen lachter staet
wine willen des nemmeer gedoegen
maect en wech van vor onse ogen
ende assallierdene anderwerven
ende sloegene soe hi waende sterven
ende tormentene harde onsachte
ende namen alle drie met crachte
ende daedene van daer rumen saen
met rouwen ende sere ontaen
ende daeden heme groet verdriet
hi riep genaden henne halp hem niet
maer niet lude sone riep hi
ende ginc en wech al seggende ai mi
sere geslagen ende sere gescouden
ten genen diene succoersen souden
dus ginc hi en wech in groten vare
so lange dat sijns worden geware
die gene die de sciltwachten daeden
die lude riepen al verraden
nu op gi heren gi baroene
om den minnare succoers te doene
want sekerlike hi heves noet
die portiere si slaenne doet
want ic dies wel seker bem
hi leget soe ende crijt vor hem
ende bidt genaden ende verdrach
ende es so heesch dat hine mach
lude geropen noch en can
so gaen si hem met slagen an
ende verworgenne na minen waen
ende soe haddens oec gedaen
ende daertoe sijn lijf genomen
en ware hem niet thaire te hulpe comen
dat gewapent was wel saen
omdat hem woude in staeden staen
ende die minnare hi sach altoe
dat die bataelge began daer doe
ende die strijt sonder verdragen
ende alse die portiere dat sagen
dat thaire was om hem so groet
si maecten te gadre een conroet
alle drie ende sworen in een
dat si en scieden haer en geen
deen vanden andren nacht no dach
alse lange als hi leven mach
dit sach al toe die minnare
die hier af lach in groten vare
dat si so vaste waren verbonden
doe swoeren oec tien selven stonden
die vanden here met ede groet
dat si eer alle bleven doet
sine soudense scoffieren ochte vaen
ende vanden stride den prijs ontfaen
om te werpene ondervoet
haren groten overmoet
vriheit die quam jegen dangier
die lelic fel was ende ongehier
die ene grote colve brachte
daer hi met sloech harde onsochte
en was noit scalc alsoe gedaen
die sinen slach hadde wederstaen
hine sloegene stucken altemale
so dat die gene dat weet ic wale
die jegen hem quam verwonnen bleef
alse hine met sire colven dreef
hine hadde dan geconnen wel
van wapine ende doreproeft dat spel
dangier was fel stuer ende lochs
hi nam sine machuwe in dbochs
dat ontseggen was geheten
sine targe was wildijt weten
van stouterne al gemaect
die haddi vaste ane hem gesaect
ende al gebordert met onwerden
qualic mochtene iemenne aneverden
vriheit si was banderside
wel gewapent oec ten stride
jegen dangiere quam si vort
in hare hant brochte si nu hort
ene glavie scone ende slecht
ende utermaten lanc ende recht
ute dien foreeste van gerechticheide
ic wille u seggen sonder beiden
dyser dat in die glavie stoet
dat was van biddenne suete ende goet
ende gebordert met groten love
met covenanse ende met gelove
ende daertoe met sekerheden
beide met trouwen ende met eeden
was die gelavie wel gescreven
ic wanetse hare meltheit hadde gegeven
ende enen scilt na minen wane
soe brochte met hare die welgedane
daer si hare wel decte mede
dangier hi stoet buten vrede
vor hare met overmoede groet
die scudde die glavie ende scoet
dangiere rechte op sinen scilt
dien hi vaste vor hem hilt
so dat hem die scoete nine derde
quade dierne vule onwarde
seit hi hoe waerdi noit soe coene
dat gi dorst bestaen te doene
op te lopene enen goeden man
mettien hi sloechse wat hi can
op haren scilt so onsochte
dat hise achterwart met crachte
springen dede harde verre
die vilain was fel ende erre
ende verspracse sere ende sloech
ende dede hare groet ongevoech
ende seide quade teve ic hebbe u
anderwerf geloeft dan nu
daer ic mede bem verraden
want bi u liet ic gestaden
dat die ribaut custe die rose
daer mi af quam so grote nose
hi vant mi musart ende quaet
dat ic gestaedde sinen raet
ter quader tijt seit hi dangier
quaemdi noit ten wapinen hier
want u costen sal u leven
vriheit ginc van ancsten beven
ende bat hem grote genade
ende seide dat hijs niet en dade
het was wonder harde groet
dat hise daer nine sloech te doet
doch sloechhise datse vorder en mochte
dies si harde luttel rochte
hi verwoedde ende knicte thoet
ende hi seide hi soudse slaen te doet
dit hadde onwert ontfermicheiden
ende liep te hulpen sonder beiden
hare gesellinne wat si mach
die si harde sere tonder sach
ontfarmicheit die te doegeden horde
brochte in hare hant ene miserecorde
besprinct met trane ende met weene
daer si meede daymante stene
breken soude daedde sise daer ane
hare scilt was na minen wane
geboert alomme met groten clagen
ende met suchtene dien woutsi dragen
ontfarmicheit die menichgen traen
weende heeft dangiere bestaen
ende stackene al over al om deren
mar die vilain hi ginc hem weren
seerre dan noit liebart dede
maer si bedauwene so op die stede
met so menegen heten traen
dat hi onder begonste te gaen
ende te moruwene menichfoude
hem dochte dat hi verdrinken soude
in ene vloet van watre groet
hine hadde nie so menichge noet
van laste noch van waerden meede
want hem faellieren al sine lede
ende wart so cranc dat hi woude vlien
ende scamelheit riep lude mettien
dangier seldi worden vonden
verwonnen hier te desen stonden
dat u ontfare suete onfaen
so seldi ons doen betrapen saen
dat hi die rose soude geven
die wi hoedden op onse leven
ende wart dat hise den lecker gave
sie mochter geblammeert sijn ave
ende werden ontferut ende ontaen
ende selc mochte hier binnen gaen
wart dat hi vonde den inganc open
hi souder in sijn saen geslopen
ende hi dan mingde tsere dat saet
dat ware ons scade ende quaet
ende dan daer regende ander saet mede
daer die rose met op die stede
alte sere met bleve verladen
nemmer sone moete god gestaeden
dat al selc saet vallen moet
want hen ware ons nutte no goet
die rose mochter af versterven
ende ontgincse sonder bederven
ende die wint ene vlage brachte
die de sade mingeden met crachten
so dat die last der blomen derde
ende hi die blader sonder hoverde
die selke wide cleven dade
so bleven daer die ydele stade
vanden bladeren elc na sijn doen
daermen dore sage den bottoen
dan soudemen seggen sonder sparen
datse hadde gehadt te waren
die glottone in hare behout
so ware algader onse scout
ende jalosie daede ons ontliven
dat en mochte niet achter bliven
ic wane gi slaept ende niet en waect
heeft u die duvel dronken gemaect
dangier riep hulpe o wach si mi
doe was daer scamelheit daerbi
ende dregede sere wat si mach
ontfarmicheiden die ontsach
hare gedreich met erren moede
scamelheit sprac met overmoede
ende seide si hadde te lange geleeft
si soude hare dien scilt die si heeft
noch heden alte stucken houwen
ende so slaen het soude hare rouwen
dat si noit torloge bestoet
scamelheit was wijs ende vroet
ende brachte met hare een goet swert
dat si lief hadde ende weert
dat gesmeedt was met ontsiene
hare en stoet niet wel te vliene
ene targe hadsi wildijt weten
die ontsien was geheten
over al van quaden name
dies si hebben mochte blame
menege tonge was daer nu hoert
gescreven al omme endomme dat bort
ontfarmicheit sloechse metten swerde
dat sise deden tumelen op die erde
ende hadse nalics daer verwonnen
maer datter blijheit quam geronnen
een baetceleer starc ende coene
ende van harden groeten doene
van levene plaisant was sijn sweert
dat hi menege marke prisede weert
sijn scilt so starc men mochtene ploien
ende was gebonden alomme van loyen
scamelheit gaf hi enen slach
die hare luttel goet verwach
ende die si hem wale wedergout
want si doresloechene menichfout
den scilt dien si draecht daer jegen
ende hi ware daer doet bleven
en ware hem niet te hulpe comen
wale helen die hadde vernomen
tusscen hem beiden dien groten strijt
ende die haetscap ende dien nijt
wale helen was goet orloeges man
ende daer vele doegeden lage an
een swert haddi van stille gewere
beter en was engeen int here
het was vaste te gadre gedwongen
alse van afgesneden tongen
hoe dicke ment scudde ende trac uut
het ne maecte engeen geluut
sijn scilt was gemaect van rasten
men sach niene genen so vasten
alomme gebort met sekeren gane
sonder niemare daer of tonfane
wel helen verhief tswert ende sloech
scamelheiden hi nine verdroech
enen slach dat hi spranc vort
ende bleef staende al verdort
scamelheit seit hi ver jalosie
die god onse here vermaledie
wildi u hier geven verwonnen
sine saels niet vernemen connen
ic versekere u dies te waren
bi mire trouwen sonder sparen
hier ane soude seker sijn elc man
sint dat doet es die felle tyran
dangier so blijftdi gevaen
gi en moegt mi niet ontgaen
scamelheit en antworde niet
alse dit van harre nichten siet
vrese so spranc si op te hant
diemen noit coene en vant
dan namelic op desen dach
si quam gelopen wat si mach
ende brachte een swert van goeden snede
die si die name geven dede
anx sorge ende sere verweren
die scilt daerse hare met soude weren
was al gemaect van sere onsiene
ende van mesvalle te gesciene
alomme gebort met sorgen groet
si sloech wel helen op sijn hoet
met willichger hant so groeten slach
dat hi en horde noch en sach
dit versach coenheit die here
ende quam gelopen harde sere
coenheit was dapper ende stout
ende fier van herten menichfout
ende hadde een swert van finen stale
van verwoetheiden altemale
soe hadt gemaect een meester smet
ende enen scilt soe brachti met
die was geheten sotheit tanegane
ende die doet gereet tonfane
soe quam te vresen die hi noech
ende die den scilt daer jegen droech
soe dat die slach ginc te dale
want si conste scermen wale
ende lonet heme sonder letten
met slagen ende soe tonder setten
dat hi genaden bat dore noet
sekerheit seit vrese gi blijft doet
nu doeter toe al dat gi cont
gi plaget te hebbene talre stont
die quarteine ocht den rede
ende wart c warfven bloeder mede
dan noit hase was te waren
hebbedi uwe bloetheit laten varen
die duvel maecte u noit soe coene
u ware beter pais ende sone
dan jegen coenheiden die bataelgen
die mint tornieren sonder faelgen
ende gine quaemt noit te genen tide
in tornoie noch in stride
dan allene om dese saken
gine vloot ende ginct u hene maken
ocht gi en gaeft u verwonnen
gine selt u niet verweren connen
sekerheit hadde een swert so vast
dat in stride wel sinen last
dragen conste sonder mesval
sinen scilt was versekert al
met goeden paise sonder ontsien
van dingen die hem mach gescien
alomme gebort van acorde
vresen sloech hi metten worde
metten swerde daer hise mede
waende hebben doet daer tier stede
mar vrese warper jegen den scilt
die altemale dien slach onthilt
dat hare die slach niet en derde
ende gout hem wel sine hovarde
met enen slage die was so groet
dat hem scilt ende swert ontscoet
alse dit alle dandre sagen
vergaderden sie hem met groten slagen
daer waert die strijt so groet onderlinge
met hustinerne ende met gedinge
men wranc hier ende men wranc daer
elc riep den sinen openbaer
ine sach noit snee noch hagelsteen
noch regen vallen so dicke in een
alse daer die grote slage waren
daer was hustijn al sonder sparen
men sach noit en genen tijt
van alse vele lieden soe groeten strijt
maer altoes waren dats seker waer
die vanden here tachter daer
die dien casteel hadden belegen
sie waren gewont ende sere geslegen
die god van minnen hadde sorge groet
dat bliven souden sine lieden daer doet
ende ontboet doe sonder beiden
siere moeder met vriheiden
ende met suete anesiene dat si
hem quame te hulpen ende stoede bi
ende nam vrede binnen desen
soe dat x dage pais soude wesen
mar hadt geweest sijn vordeel iet
hine hads vrede gegeven niet
en hadden niet die portiere
ontsien sine hadden soe sciere
gegeven niet den vrede so saen
en hadt mijn vrouwe venus gedaen
men heeft dickent ende vele gesien
die worstelen alluttel achter tien
ochte bi vliene ochte bi vrede
en machment niet op die steede
van stucken te boven comen
soe moetmen beiden om meer vromen
uten haire soe voeren sciere
alle beide die messaelliere
ende voren recht te chiserone
daermense ontfinc met groten done
chiceron es ene hoge montaenge
die int wout legt van cartaenge
venus dede daer sonderlinge
stichten ende maken die woninge
dies si daer selve woenen woude
waert dat ic u vertrecken soude
die porprise het worde te lanc
int wout daer menich vogel sanc
soe was venus met haren honden
varen jagen tien selven stonden
met hare so was hare amijs
die jonge die scone adonijs
die sere kints was ane dat jagen
want alle sine vordre gerne plagen
middach so was lange leeden
ende waren gebeedt van moetheden
onder enen sconen boem
onder scadowe ende namen goem
om hare honde die moede waren
die in die riviere sonder sparen
liepen drinken om hem verculen
van hitten die si groet gevulen
hare qurelen hare bogen hare daren
leiden si neven hem te waren
daer waren si met groten spele
want daer songen voglen vele
daer si na horden menegen sanc
int gars dat niet en was te lanc
so sat venus met feesten groet
ende hadde hare lief up hare scoet
ende helset ende cusset menichfout
ende leerde hem al cussende hoe hi int dwout
jagen soude ende die maniere
sonderlinge van elken diere
alse u honde lief sijn bereet
ter beesten daer u herten to steet
die seldi porren eest dat si vliet
ende volget hare en lates niet
maer jegen die beeste die hare wert
fierlike so trect achterwart
daer si bloede ende gemate
het es een vordeel ende u bate
want daer twee cone te gadre striden
daer eist te fel in beiden siden
maer herte deinen ende hinden
conine hasen die wilt geninden
te jagene dats mijn wille wel
siene sijn te wreet no te fel
maer wolve everswine ende beren
dese so setten hem ter weren
ende quetsen winde brecke ende honde
ende geven hem menichge wonde
ende oec selc wile den jagere mede
soe hebbense doet in menege stede
dese en seldi jagen niet
u mochter of comen groet verdriet
aldus castiede venus sere
adonyse den jonchere
ende bat hem dat hi pensede ende dachte
om hare castien ende daerna wrachte
adonys prisede lettel goet
al dat castien dat si hem doet
wat sine castiede nine besloet
twent ane heme cleine no groet
want eist dat hi sceedt van daer
sine setenne nemmermeer daer naer
hine geloefde niet sire amien
so wat dat sine mochte castien
want hi voer tenen evere jagen
diene niet en woude verdragen
maer rechte hem op ende scudde thoet
ende sloech adonyse te doet
hier bi so willic u castien
gi heren die hebt uwe amien
ende hen en wilt geloven niet
dit exempel so besiet
gi selt hem allen geloven wale
want wat si seggen es altemale
alse waer alse pater noster es
niemene sone twifele des
swert oec enich dat sie u sal
houden trouwe geloves al
na dit castien dat sie hem seide
keerden si weder chiseroen beide
die boden die quamen uten haire
ende seiden venuse al daffare
van haren sone dat hise ontboet
ende hoe hi hadde hulpen noet
bi gode seit soe venus doe
ic salre mine macht soe doen toe
dat ic ver jalosien casteel
verbernen sal daer en blives deel
staende mine geven die portiere
die sluttele ocht ic verbernesse sciere
ocht ine prise niet minen art
noch mi selven eens pennincs wart
doe dede si haesten ende berecken
haren wagen ende dedene trecken
vi witte duven van snellen vloege
diesi nam op haren vloege
doe ginc si sitten op haren wagen
die duven gingen vlederslagen
ende vlogenre mede in die locht
so lange dat sise hebben brocht
te haren sone in dat here
ende alse hi wiste die niemare
haestelicke hi gelopen quam
te sire moeder die hi nam
in sinen arme ende heeftse ontfaen
met groter bliscap ende deedse gaen
in sine tente daer hi lach
hine hilt noit vrede en genen dach
noch eed noch trouwe noch sekerhede
hine assellierde altoes mede
doe began daer die baetaelge
groet ende starc ende sonder faelge
selc rechte ten mure ene pederire
die stene groet ende oec ongehiere
werpmen daer jegen om falleren
die portiere gingen orderen
haren muer met horden vaste
jegen die wrede felle gaste
die horden waren geloken wale
met ontseggene altemale
ende van stouterne was elke gerde
ende afgehouwen tote ane derde
ende in dangiers hage genomen
die strale die van buten comen
waren gevedert met gelove
ende met gichten van groten love
ende oec met dienste menichfout
soe was gemaect algader thout
ende tyser was gemaect met ede
in trouwen ende in sekerheden
dese scoten die van buten inwart
ende die portiere die onvervart
waren ende hem cleine ontsagen
want si hare targe daer jegen dragen
die starc waren ende harde fier
ende van dien houte dat dangier
hadde gehouwen in sine hage
ende wat si scoeten alle dage
en mochte hem een twent niet deren
soe wel constense hem verweren
alse dit sach die god van minnen
dat hi niet en conste gewinnen
dien casteel noch die portiere
vaert hi te sire moeder sciere
ende bat hare dat si hem stoede tstaeden
want hi ware tsere verladen
doe swoer si utermaten sere
dat si in wive nemmermere
reinnicheit en liete geduren
die jalosie hoet tallen uren
die ons pijnt daer met te sere
god geve hare lachter ende onnere
lieve kint doet uwe baroene
die gi hier hebt stout ende coene
sweren dat si u volgen selen
ende met nerste u nawe bevelen
bi gode vrouwe dit doe ic gerne
dit en es niemene sculdich te werne
want niemene en mach goet man heten
hi en moet van minnen weten
ochte hebben geplogen ocht plegen nu
dat proverbium seggic u
want hets jamer dat si leven
die gene die hare herte nine geven
ter minnen ende ic haetse soe sere
dat ic hem lachter ende onnere
altoes doen sal waer ic mach
sonder twifel nacht ende dach
om haren groeten overmoet
te werpene neder onder voet
doe swoeren int thaire die barone
dat vaste te houdene ente doene
op hare bogen ende op hare daren
want daer andre helegen en waren
dan hare strale ende hare brandone
sine hadden andre helegen te done
daer si op sworen dat si souden
die gebode wel vaste houden
nu willic hier laten bliven
mine materie ende wille bescriven
alluttel vanden wiven vort
anders dan gi hebt gehort
virgilius seide die wijf wel kinde
en waerre engene soe gesinde
noch so hovesch noch so goet
noch soe wetende noch so vroet
sine ware onwandel ende ongestade
ende onvaste in haren rade
die wijf sijn alle vreseleke beesten
men mochte getellen in genen geesten
beide hare seden ende hare manieren
sie sijn alle soe putertieren
ende oec seget titus livius
dat jegen hare seden ende hare us
en gene bede so goet en es
alse wel smeken sijt seker des
soe bedriegelic sijnse alle uren
ende soe vermuruwende bi naturen
wie venden elre tere andre stede
dat fundament es van hem vrechede
soe wie dat sine heimelicheit
sinen wive algader seit
hi maecse vrouwe van sinen live
niemenne en soude sinen wive
al seggen sinen nausten raet
noch stucken die te heelne staet
hine wilt ontmoeten ende horen
soe wie dat doet hi blijft verloren
want sie en es nemmer soe goedertiere
noch soe getrouwe in hare maniere
sine salt vort seggen altemale
iemenne els dat wetic wale
ende hare soude dunken soude sijs helen
si sout besterven oft bequelen
het moet al uut dat si weet
alsi te haerre gevadren geet
in biechten sal sijt hare seggen al
so watter ane geliggen sal
wart van morde wart van dode
si salt seggen al bi gode
ende die gene diet seit hare
hi si dies seker ende openbare
eist dat hise blout ende slaet
si sal hem verwiten sine mesdaet
niet heimelike vor hem allene
maer voer al die lieden gemene
soe wie die hem in wive betrouwet
weet wel dat hi die wisse houwet
daer hi hem bi mede bint die hande
als soene hebben wille in bande
ende snijdt hem selven die kele ontwee
ende ert hise daerna nemmermee
ochte verbelget met enegen saken
si sal ane dien rechtre maken
opdat die daet es so groet
dat hi heft verdient die doet
dat hine hangen sal ochte greven
daer hi bi sal verliesen tleven
mar alse geet slapen die keytijf
op sijn bedde neven sijn wijf
daer hi gerusten niet en can
om tgepens dat hem coemt an
van morde die hi heft gedaen
ocht andre quaetheit wilt bestaen
daer hi omme dlijf verliesen mochte
ende sucht ende carmt harde onsochte
ende sijn wijf die danne begeert
van hem te wetene wat hem deert
omdat sine tonrasten weet
dan helst sine ende cust gereet
ende leiddene sonder lange vursten
vriendelike tusschen haren bursten
ende geet hem met smekene ane
ende segt here na minen wane
so duncti mi sijn harde sere tonvreden
wie sijn allene hier tusscen ons beden
nu segt mi u deren al
dat u god geve goet geval
dat gi dus sucht ende carmt
dat mi alsoe sere ontfarmt
dat ic niet en can geduren
wi en hebben en gene geburen
diet horen moegen dan ic ende gi
nu betrouwet u here te mi
ende wilt mi seggen ende gewagen
u deren ic salt u helpen dragen
vrouwe bi gode wat mijns gesciet
ic en machs u seggen niet
want het sijn stucken die ic en mach
niemenne en seggen noch doen gewach
ai mi here nu sie ic wel
dat gi getrout bat iemen el
dan gi doet mi die bem u wijf
wie sijn met rechte beide een lijf
ende al ene herte sekerleke
biden gebode van huweleke
soe hebbic dan duwe ende gi die mine
ende sone staet niet in duwe te sine
rouwe noch bliscap noch geval
die mine ontseit dan weten al
daer omme soe biddic u lieve here
dat gijt mi segt want nemmermere
mijn herte mijn sin te paise steet
vor dat ic al die waerheit weet
ende en wildijs mi seggen niet
van stucken die u sijn gesciet
so weet ic wale ine bem niet blint
met wat herten gi mi mint
gi die mi heet vriendinne
ende segt dat ic bem al u minne
nu geefdi mi te kinnen wale
dat es bedriechnesse altemale
dat gi mi doet verstaen ende toent
gi hebt mi jamerlike gehoent
ende oec verraden alte sere
dat clagic gode onsen here
want ic u noit dinc ne hal
die mi gesciet sijn gine wetes al
ende ic en hebbesse al geseit
dat es sekerleke waerheit
ic late om u vader ende moeder
mire suster ende minen broeder
ende al mine mage gemeenlike
ic hebbe ane u sekerlike
enen quaden wissel gedaen
want gi mine herte hebt so gevaen
dat ic u minne voer alle die leven
waendi dat ic uut soude geven
u heimelicheiden ende vort seggen
ic liete mi eer int dyser leggen
dat mi vuelden bede die been
eer ics gewoge wart en geen
besiet u wale ende segt vondi
noit enegerande trouwe in mi
van enegen stucken die moegen wesen
en laeti u niet gecust mettesen
ende mi ontecken hoet u staet
soe bem ic boven allen wiven quaet
want ic wel sie ane alle vrouwen
dat hem hare man so wel getrouwen
dat si hem een twent nine helen
mar al hare heimelicheit bevelen
nochtan soe hebbic dicke gehort
van vele vrouwen dat sijt mi vort
seiden al dat si vernamen
alsi tonsen spele quamen
waendi goet man bi uwer trouwen
dat ic bem van selken vrouwen
nenic bi gode van hemelrike
het en es engene mijns gelike
want ic en bem en gene clappersse
no wreet no fel no vriesse
die andren mannen leenen haer lijf
ic bem een goet reine wijf
gine horet noit van mi gewach
dat ic anders mans iet plach
quam enich sot die u oec seide
hi liet u logene ende onwaerheide
van mi verstaen dat weetti wel
gi kint mi bat dan iemen el
ende hebt geproeft te menegen stonden
in wat ontrouwen hebdi mi vonden
dat segt mi ende doet verstaen
ic hebbe u alle trouwe gedaen
ende gehouden sint ic u nam
ende met huweleke ane u quam
mi wondert utermaten sere
dat gi u te mi wart here
soe qualic betrout alse gi mi toent
bi gode gine wart van mi gehoent
alle dien tijt dien ic sal leven
ic wille u sweren ende geven
mine trouwe ende mine sekerheide
dat ic om en geen goet en seide
stucken die gingen ane u ere
nu segt mi wel lieve here
u onraste die gi hebt so groet
ochte neen ic blive doet
dan geet soe hem weder met cussene ane
ende weent menege gevensede trane
die hem vallen int dansichte
harde groet ende harde bedichte
die sot ginc hare doe tellen al
sijn vernoi ende sijn mesval
ende hangt hem selven met sire sprake
ende alse hi heeft geseit die sake
berouwes heme daer na saen
maer alse heme uten monde gaen
die waerde ende en wege gevloege
men salse meer herhalen moegen
dan bidt hi hare wat hi mach
dat sijs niemenne en doe gewach
hem lager ane grote onraste
ende si gelovet hem wel vaste
dat sijt niemene seggen en soude
nu heeft hi hem bi sire scoude
geworpen onder haren voet
met sire tongen alse menich doet
die vrouwe die hare nu kint te boven
ginc goede danken ende loven
dat sine dus heeft tonder al
want si wel weet dat hine sal
op hare greinsen noch scelden dorren
noch onraste te hare wart porren
want si nu heeft na haren wille
materie om hem te doene swigene stille
maer hare gelof dat lange sal duren
dat steet sere ter avonturen
want alse saen alse wast onraste
soe es dat helen harde onvaste
dit sermoen soe souden kinnen
die manne die wive willen minnen
om te scuwene groet verdriet
die dit wel hout hine dart hem niet
ghi heren nu hoed u van wiven
ocht gi wilt behouden bliven
en segt hem niet noch en doet cont
algader uwer herten gront
noch dinc oec die te heelne staet
want gi u selven daer met verslaet
gi kindre die wilt blomen lesen
gi moet in uwer hoeden wesen
hier legt int gars dat coude serpent
die quaetste beeste diemen vent
dat hem heimelic int cruut strect
ende sijn venijn bercht ende dect
tote diesmaels dat u steken mach
daerna staet nacht ende dach
gi kindre nu penst hem tonvliene
want het es harde sere tontsiene
so dat gijt u niet en laet gerinen
het soude u altemale veninen
ende wient genaect het steectene doet
want sijn venijn geeft hitte so groet
dat triacle nine can gestelpen
noch cruit en geen en mach helpen
noch meester die noit wart gesien
dan namelike allene dat vlien
gine selt niet in dietsce verstaen
dat mine meininge si so gedaen
gine selt u te wiven keren
ende met redenen werden ende eren
ende met hem te bedde gaen
hoe scone si sijn hoe welgedaen
maer en getrouwet heme so verre niet
dat ghi heme wilt ontecken iet
stucken die te heelne waren
maer emmer seldi soe gevaren
met duegeden jegen hem so groet
dat si nine begeren die doet
gi selt gedogen dat si anteren
u herberge ende wel pareren
eest dat si comanscape can
gelijc si ware een coman
ochte conste si enich ambacht el
dies so mochte si plegen wel
ende weten die dinge openbare
mare niet die te heelne ware
geftdi hen macht bi gedoge
dat gise clemmen laet te hoge
gi seles u bedinken tspade
alsi toent hare overdade
ende hare treken ende hare quaetheit
want ons die scrifture seit
alse wijf herscap hercrigen can
so es si jegen haren man
altoes contrarie van allen saken
die hi doen wille ochte maken
gi die hebt uwe vriendinnen
houtse met rasten ende met minnen
ende laet hem weeten het voecht wel
gemeine orbare ende niet el
maer emmer so hebt vore uwe ogen
wat gelate dat si u togen
dat gi swijcht ende hout u tonge
wart dat u een wort ontspronge
gine mochtes niet genesen
soe fier soutse in haer selven wesen
dit machmen proven bi samsone
die so starc was ende soe coene
doe dalida sine cracht al wiste
die met traisone ende met liste
op haren scoet sijn haer af scoer
daer met al sine cracht wech voer
dus haddene sine amie bedroegen
die hem uutsteken dede sine ogen
dat jammer was ende scade groet
maer wive en ontsien die doet
nochten duvel in die hille
opdat si vordert haren wille
van menegen mochtic exsempel seggen
maer ic wille u nederleggen
dese tale ende vort mijn liet
weder beginnen daer ict liet
nu verstaet ende wilt mi horen
doe die barone hadden gesworen
voer dien casteel daer si lagen
en wouden si niet langer dagen
sine gingen tien asaute gereet
ende venus die was al gereet
tien asaute ende sprac hem ane
dat si hem opgaven om te vane
doe sprac vrese ende scamelheit
bi gode gi hebt ons niet geseit
u tale venus wat us gesciet
gine set uwen voet hier binnen niet
en gere wise groet noch clene
al en waer ic hier maer allene
seide scamelheit ic bleve verwart
venus hadde dese tale onwart
ende seide quade dierne wat gaes ane u
waendi mi wederstaen hier nu
gi selt saen sien dat u casteel
onlange duren sal dus geel
hine sal tumelen ende vallen
onder die grachten met allen
hi en werde mi opgegeven
ende u allen nemen tleven
ende oec verbernen altemale
torre cameren ende sale
ende al tporprijs alsoe alst steet
sallic doen slechten godeweet
ende doen vullen alle die grachte
ende afwerpen doen met crachte
die barbecanen ende die pilare
ende suete onfane doen openbare
geven die rosen ende die bettone
al sinen wille met te doene
ende gine wert nemmer so gedaen
daer en sal al die werelt gaen
sonder u te makene diere
beide ten rosen enten rosiere
alsic dat vorboech hebbe gewonnen
ende tebroken ende ingeronnen
sone sal daer bliven staende geel
cruit noch rose noch praiel
ine salt al doen affoleren
om te done meer onneren
jalosien van allen saken
want ic sal so wijt doen maken
die passage overal
dat daer elc toelopen sal
sijn si ridderen sijn si papen
sijn si porteren sijn si cnapen
en geen en salre achtergaen
hine salre penitencie ontfaen
dan sal niet wesen onbesceden
selc sal comen in heimeleken cleden
die ander sal comen oppenbare
die heimelike comen sonder mare
sie sijn goede lieden genaemt
ende dandre alte sere geblaemt
doe seide venus scamelheit
ic prise cleine mine behendicheit
en can ic u bedriegen niet
mettien si hare spreken liet
venus scorste hare wel hoge
ende nam dien brant ende dien boge
ende togene in wat si mach
ende scoet daerse een maisire gat sach
in dien casteel verborgen staen
die nature daer haer gedaen
ende wassen tusscen tween pilaren
so datmens cume wart gewaren
die pilare van selvre waren
ende droegen ene scone beelde te waren
alse ocht hadde geweest ene casse
dat beelde was bi conpasse
gemaect te groet noch te clene
men sach beelde noit negene
van allen leden so wel geraect
ende binnen hare so stoet gemaect
een helichdoem dat sueter roec
dan balseme dede ocht wiroec
ende recht in midden dat borch so stoet
dat beelde scone diere ende goet
in sach noit so scone enen stat
noch die mire herten behagede bat
die ic so gerne soude sien
ja ende knielen mocht mi gescien
vore thelichdoem in die maisiere
daer mi te comene es wel diere
nochtan hebbic mine bedevart
daer geloeft ic sal die vart
bestaen als ic irst mach te done
beide met scarpen ende met bordone
venus en woude cleine no groet
langer letten sine scoet
den brant al bernende genendichlike
tote in die borch heimelike
dats hare en geen en wart geware
vore dat si sagen openbare
die borch ontsteken in allen sinnen
doe liepen si neder vanden tinnen
ende riepen hulpe wie sijn verraden
wiene moegen ons meer staen te staden
gaen wi lopen vaste en wege
wie hebben verloren al den sege
doe die felle vilain dangier
gevoelde die hitte ende dat vier
ginc hi vaste henen vlien
sonder enich achtersien
soe daeden oec alle dandre met
daer en was een twent gelet
deen na den andren mar vloen henen
wat si mochten vort altenen
ende dat vier dat ginc uutbreken
ende heeft al die werelt ontsteken
so datment geblussen en can
ende bernt vaste wijf ende man
ende sal bernen sonder vergaen
alse lange alse die werelt sal staen
het es dat vier vander minnen
dat al die lieden doet ontsinnen
nochtan in lanc so meer begeren
al doet hem haren sin verteren
elc soe sleter ane sine hant
ende stoect tfier ende oec den brant
doe die borch was al ontsteken
soe quam mettien vort gestreken
mijn vrouwe ver hovesscede
die hare sere daer toe dede
doe si die sconfelture sach
om te helpene wat si mach
uten viere haer lieve kint
dat si sere van herten mint
ende met hare so quam vriede
ende soe dede oec ontfarmichede
dies nine lieten en gere wise
sine sprongen binnen den proprise
dat si dore tfier nine lieten staen
sine quamen te suete onfane gegaen
hovescheit sprac irst die tale
suetonfaen seit hi weet wale
dat ic gehadt hebbe groet onraste
om datmen u heeft so vaste
gehouden tuwen onwille so sere
god geve hem lachter ende onnere
die gene diet u heeft gedaen
goddanc gi seles nu ontgaen
sint dat quade tonge es doet
hine mach clappen cleine no groet
gine dorst niet jalosien ontsien
mar selt met uwen lieve plien
al heimelike een goet leven
want hier en es nu niemene bleven
die u mach letten ocht mesdoen
so sijnsi alle wech gevloen
lieve kint dore god nu siet
en laet u hier verbernen niet
want ic u bidde ende vriheide
ende mijn vrouwe ver scamelheide
dat gi den minnare wilt ontfaen
hi heft u altoes onderdaen
geweest ende sal sijn leven
met goeden trouwen sonder begeven
nu verstaet mi lieve kint
ic segge u dat die minne verwint
alle dinc waeromme dat wi
u bidden vriendeleke dat gi
jegen dien minnare wilt gematen
ende hem die rose plucken laten
suete onfaen was al bedocht
hem was sijn evelmoet gesocht
ende seide gi vrouwen ic doet gerne
sonder tonseggene ente werne
mach hise plucken op die stede
want wie sijn heimelic hier bede
doe dankede hem die minnere sere
met goede onsen lieven here
ende nam doe scarpe ende bordoen
alse die gene die wilt doen
sine bedevart ende quiten sciere
sinen wech in die maisire
ende droech met hem dien selven staf
ende die scarpe die hem gaf
nature die hare wel verstaet
van enen velle ende sonder naet
die scarpe en was oec niet te waren
idel want daer binnen waren
twee welgemaecte hamerkine
die nature hadde sonder pine
gemaect ende heme gegeven
dies hi hare dankede al sijn leven
want hi verstoet dat hire met soude
beslaen sine paerde als hi woude
alse hi dickent dede inden jare
hine hadde so wel ludende snare
op sine sytole noch op sine harpe
die hi hadde liever dan sine scarpe
nature hadde hem groet ere gedaen
die hem selke wapine dede ontfaen
ende leerde hem dien us ende dien sede
dat hire was goet wercman mede
dies hi dancte ter meneger uren
van diere gichten diere naturen
want hi hadder dicke raste bi
ter meneger stat al daer hi
heimelike woude gaen
dien wech dien hi hadde bestaen
sijn bordoen hi te stekene plach
in die gracht daer hi nine sach
om te versoekene dat gewat
dan was hi versekert dat
hi daer niet verleggen en soude
alse hi daer binnen varen woude
nochtan en was niet sijn bordoen
also lanc dat hijt gedoen
noch gesteken conde te gronde
dat hi den bodem vinden conde
mar hoe hi vort altoes gevart
willic swigen mar van sine vart
sallic u seggen al sine gedachte
thaernasch dat hi met hem brachte
pensedi dat hi striken soude
ane dat helichdoem menichfoude
so lange ginc hi harentare
dat hi tusscen tween pilaren
quam gaende alse een degen cone
met sinen groeten stiven bordoene
ende knielde neder ten beelde wart
alse die gene die sere begert
vor thelichdoem tsprekene sine bedinge
met groter devotie sonderlinge
dat helichdoem was gevallen neder
van groter hitten want tweder
dat vier en conste gestaen
hen moeste te neder vallen saen
alse die pelegrime dat sach
dat thelichdoem ter erden lach
doe trac hi al stillekine
achter weder die gordine
ende dranc ane dat helichdoem vaste
dat hem dede grote raste
ende cusset met groten devotione
ende stact met sinen stiven bordone
daer die scarpe hinc achter ane
op die maisiere met goeden wane
haddire gerne in vloechs gescoten
maer hi moeste dickent herstoten
om dat hem harentare ontfloe
sone conster niet in comen soe
want een palais vant hire oec vore
dat versekert hadde die dore
dies hi gevoelde ende niet en sach
want van op dien irsten dach
dat die maisiere was gefondert
was si van binnen soe gordert
tote harde nalics biden borde
daer die minnare sere op borde
starkelike ginc hi assaellieren
ende dicke hurten ende dicke faellieren
die dat hustin hadde wel gesien
ende hem hadde gedacht van dien
hoe hercules woude calcuse verslaen
die iii warf vor sine porte ginc staen
ende iii warf dat hise assaellierde
ende iii warf hurte ende iii warf faellierde
ende iii warf ginc hi sitten neder
van moetheden om te hebbene weder
sijn adem dien hi hadde verloren
mar die minnare alse te voren
die op die maisiere lach ende vacht
met algader sire cracht
dat hem overal dat sweet
liep uten live wel gereet
hi was alse moede sijt seker des
ochte moeder vele dan hercules
so lange hurti dat hi vant
enen nauwen pat te hant
al daer hi waent wel comen binnen
maer hi moet tpalais ontginnen
bi desen selven pade allene
die so nauwe was ende soe clene
die passage hi daer sochte
met aldien dat hi vermochte
brac hi tpalais hi was soe coene
met sinen starken stiven bordoene
so warp hi hem selven in die maisiere
daer dincomen was nauwe ende diere
nochtan soe was hem ongereet
al integane dat was hem leet
doch croet hi ende hurte alsoe lange
dat dbordoen al in ginc bi bedwange
mar die scarpe daer buten bleef
daer hi met dbordoen in dreef
ende metten tween hamerkinen
dat in ginc met groter pinen
soe inge was die pas te waren
om datter niemene en was gevaren
te voren dan hi almoeder ene
maer hi en weet ocht men en gene
iemen els sint vordeel dede
gelijc heme op hoveschede
dies hi niet hadde geloven moegen
al hadde hijt gesien met ogen
want die dinc diemen begert
ende harde lief heeft ende wert
sone mestroutmen lichtelike niet
al eest datmenre blame an siet
maer doch so was hi seker wel
dattene te voren niemenne el
en hadde geslagen daer den pat
dan hi allene tier selver stat
daer en was andre intraie engene
dan die selve al moeder ene
daermen te poente af mochte doen
van sinen stele dien bottoen
nu mogedi horen ende verstaen
hoe hi den rosenknop ginc bestaen
doe hine hadde na sijn begeren
dat gijt wet en mach niet deren
ocht gijs noch iet hadt te doene
alst coemt inden sueten saisone
dat gi knapen wilt plucken gaen
cnoppen ende rosen die scone staen
ic rade u dat gise so behendelike leest
dat gi niet bedroegen en weest
doet alse gi hier moeget horen
opdat gijs bat nine cont te voren
ende condijt niet so doet u wisen
dat lovic wel ende prise
die minnare die bedwongen lach
ane die rosere soe vasts mach
hi mochte sine hant nu steken op
dore die telger tote ane dien knop
doe bat hem vriendelic suete onfaen
dat daer niet en worde gedaen
oudtrage engene noch overdaet
die minnare hadde wel dien raet
dat hijt geloefde harde vaste
om hem te doene meerre raste
binnen den middel soe nam hi
dien roselere ende dwanker hem bi
ende begonste die telgre ruren
ende scudde ende hudste sonder mesfuren
die telgre dat si braken niet
mar hine conde gelaten iet
hine moeste die scurse een lettel ontginnen
want hine hadde anders moegen winnen
vander rosen sijn gerief
die hi so wart hadde ende so lief
soe verre gevort geloves mi
een luttel saeds so sturte hi
doe hi den cnop hadde ontaen
ende daer binnen was gegaen
om die bladere omme te keerne
ende dien wech daer in te leerne
ende die pade recht ende cromme
ginc hi cherken binnen al omme
hi dede mingen daer die sade
soe men hadse met genen rade
noch met lusten gesceden weder
maer die cnop hi was neder
gevallen daer int scone gras
die weec ende moru was
dien upende hi ende wijdde mede
dit was al dat hi mesdede
ende voer daer alsoe met listen
dat hijs hem ondanc niet en wiste
noch daertoe geen arch en pensede
alse die gene die hem nine vensede
ende geduechden hem lude ende stille
algader te done sinen wille
mar doch clagedi blodelike
ende seide te hem al die gelike
met enen nedren sachten woerde
dat hi gebroeken hadde vorwoerde
ende overdaet ane hem gedaen
daer hi te sere met hadde mesdaen
ende dies hi sere ware tongemake
nochtan hoe sere hi clagede die sake
hi lietene plucken alte gadre
rosen telgen blomen ende bladren
ende alle te sinen wille leggen
sonder enich wederseggen
doe hi hem sach in desen staet
ende in alsoe hoegen graet
so dankede hi in allen sinnen
venuse ende dien god van minnen
ende alle sinen baronen mede
ende sprac sine gracie daer ter stede
met cussene harde vriendelike
hem en gedachte niet sekerlike
van redenen die hare pine verloes
diene plach te castiene altoes
ende nemmer sone hebs rijchede danc
die hem ontseide dien inganc
van dien pade dien si hoedde
die hare dies weges nine bevroedde
al daer hi es daer binnen comen
ende heeft dien sconen cnop genomen
ja ondancs ver jalosien
die god moete vermaledien
dies si die rosen van dien minnaren
altoes wilt hoeden ende bewaren
te waren sine salse alsoe hoeden niet
het es so menich diere na spiet
ende oec dore hare en liet hijs niet
hine dede dat hare die minne riet
ende plucte met joien harde groet
van dien rosere die rose roet
die hi daer scone gewassen sach
ende ic ontspranc ende doe wast dach
