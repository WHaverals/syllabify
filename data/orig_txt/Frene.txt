het dicht al dat lepel lect
waendi dat ic bem vergect
dat ic oec niet dichte ende make
des nacht als ic niet en vake
menichgen als hi slaept
sijn ers herde wide gaept
ende blaest als ene bosine
ay ute vercorne fine
des es leden menichgen dach
dat mi v minne int herte lach
ende gine wilt mijns niet ontfarmen
dicken hebbedi doen verwarmen
mijn herte ende gemaect cout
om v bem ic worden out
ende graeu als ene catte
ende gine achtes dit no datte
ocht v minne mi steruen daede
wie soude mi betren die scaede
lachtijs maecti v sceren
so willics mi af keren
want hine dult algader niet
die te haluen wege weder tiet
anders waric in dole
nv liggic te parijs ter scole
ende bem daer een studant
selden coemt mi boec in die hant
maer ic lere ontginnen pasteiden
bem ic dan ter quader weiden
es een quaet dorp dan parijs
ic wedde sinc contre sijs
nochtan eysch ic toe twee aes
die seide dat ic ware i dwaes
hine ware mi niet willecome
alsic dan weder thus come
so bem ic meester vander arten
ende wille eten vleesch ende tarten
ende hebbe gewonden den croec
ic soude node stoeten een loec
maer ic songe wel een montet
int leste hebbic an een net
ende bem een everardijn
ic dronke gerne goeden wijn
maer ic en weet waermet copen
dus moet ic achter lande lopen
te minen moyen te minen maegen
die mijn ongheual luttel claegen
so hebbic die prouende met ghewelde
tusscen couden berge ende biestervelde
so coemt een ander ende wilse mi nemen
gaet ten biscop van bremen
hi sal v te rechte houden
soe leecht ment in de vouden
dat ic en behoude niet
dus es den menichgen gesciet
die sonder recht tsine verloes
want dat paepscap es al loes
ende constu spreken geen latijn
ay here een florijn
es daer beter geloeft mi des
dan een sac vol latijns es
dit coemt al bi symonien
nv willic scone vrouwen vrien
want ic bem al sonder goet
ende ligge onder voet
ki bien fra bien ara
waendi dat ic niet en versta
hets walsch dat gi spreect
gi hebt mi vten slape gewect
wel leede moete v gescien
ic hebbe in minen drome gesien
een calf singen messe
en kende lettren niet sesse
ende het wert cardinael te rome
ende was den paeus willecome
want het was sire suster kint
dus es die werelt nv gescint
het vercochte om gelt pardoen
ic sach een kint kerstin doen
van enen pape in kempin lande
ende onder des papen hande
so wort dat kint een geet
hine gauer niet omme enen dreet
dattie dinc bet vore
wat wijt mi dese hoere
si clapt mi mijn hoeft ontwee
deus mi es herde wee
ende legt mi ouer dander side
mi dunct altenen dat ic ride
alse nv langes alse nv dwers
op eens graeus moencs ers
