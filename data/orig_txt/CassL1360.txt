allene te sine bi mire spraken
maer alse vallen so die saken
dat ic nu beloven sal
salic mi selven geven al
beide met herten ende met sinne
in sal bedriegen niet die minne
nu laet liden dese battaelie
die wesen moet sonder falie
van alexander macedo
ende onsen lieden also
jegen claruus den soutaen
sprekewi daer omme hets wel gedaen
ende vanden groten perdoene
dat daer die riddre stout ende coene
selen bejagen ende gewinnen
daer salmen sien wel die minnen
bi trouwen seiti die baudrijn
van desen behete mogedi wel sijn
blide ende wel te gemake
ontfaet hets ene scone sake
here seide die coninc doe
derre gichten ben ic vroe
te meer beruert int herte mijn
van hogen gepeise en lettelkijn
omme te hogene minen name
het ware onrecht haddix blame
want die herte daer die minne
es in moet dogen in allen sinne
wat dat hare overgeet
bliscap rouwe lief ende leet
dat kint mijn herte altemale
nochtan en dorstic noit die tale
beginnen iet in al mijn leven
dat ic te kinnen hadde gegeven
mijn vernoi ende mijn torment
hebic gesproken te verre twent
ic bids genade oetmoedelike
ydorus seide vriendelike
here coninc here ic wille gijt wet
ic hebbe mijn herte ane u geset
dat ict u geve altemale
nu mint ende onse minne wale
vrowe seiti die coninc doe
in was van gichten noit so vroe
hem sprac casseel ende seide
gi hebt gewonnen een meerre scoenheide
ende deze ij heren met
elc hadde daer ic wille gijt wet
sinen vrient ende sine vriendinnen
sonder die vrouwe van daer binnen
phesonie die hare wale
conste decken altemale
tote si haer stade sage
waer daer best haer herte lage
die baudrijn begonste doe
ende sprac aldus den coninc toe
hem seithi het es zede
int lant van baudre ende van meden
alsd u conincscap geet ut
dat gi dan al over luut
secgen moet des men u vraget
dat wert emmer van mi gewaget
seide die coninc bi mire trowen
so vraegic u vore dese joncfrowen
ende bidde u met dat gi
mi segt welc u bequamer si
soe te siene uwes liefs anscijn
die niet scoenre en mochte sijn
ende dat u so dwinget van minnen
soe dat soete gepeins int herte binnen
alsic sie mire scoendre anscijn
dat niet scoenre en mochte sijn
ende roder alse een crike roet
hare krespe haer met al op haer hoet
ende haren roden lachenden mont
so wert mijn herte tier stont
so sere beruert van hare minnen
die mi ontsteken doet van binnen
dat mi dunct dat ic niet
noch en hore noch en sie iet
niet gevoelic noch en sie
ende blivic hier in dit ende ye
ende besage haer scoen anscijn
so soudic so temaieert sijn
dat mi al soude dunken sage
wat ic horde ofte wat ic sage
maer wanneer ic ben allene
ende met nieman gemene
soe compt mi dat soete gepeis
dat ic liege hare ende gens
ic peise ende weder peise
in mijn herte dat ic te tseise
houde op verwermen ende op vercolen
op bliscap ende op rowe gevolen
alsic ben te sere verladen
so staen mi dese ij in staden
dies belovic mi meest van hen
gedinken vertroest minen sen
jegen meshope ende brinct te voren
die scone die ic hebbe vercoren
om doen tansiene der herten mijn
den roden mont dat soete anscijn
die kele wittere dan die snee
ende alse mi doet die herte wee
hope so geeft mi thoge goet
dat mi mijn seer al sachten doet
alse dese ij vergadren mogen
in mijn herte so mager dogen
no pine no rowe no verdriet
lang inne wonen niet
na dat ict can versinnen
so staet mi aldus van minnen
here coninc seide si phesonie
dus wel en wasic berecht nie
maers moet u geven ere ende goet
ende tuwen lieve gelucke ende spoet
alse daer phesonie die magt
haer questie hadde gevragt
u wel geraecte scone vriendinne
vrowe seithi venus die godinne
soe moets hebben lof ende ere
mettien so versuchti sere
in venus camere geloeft das
die vol van soeten gore was
saten met enen bliden sinne ende live
die jonge liede alle vive
twee jigen drie wasser daer
menege questie dats waer
was dien coninc optien dach
gevracht des hi so hi best mach
berechte na die verstantnesse mijn
doen seide die casseel baudrijn
tote ydoruse ende seide nu
joncfrowe nu behoret u
vraget dien coninc u begeren
here dat soudic node ontberen
seide die wel geracte smale
ende begonste daer hare tale
here ende vrient nu berecht mi
welc dat iij dinge si
die de minne hoeden best
want in mijn herte ie is twest
