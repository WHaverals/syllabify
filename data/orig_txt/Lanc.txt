god die makere es alre dinc
dat nie was of lijf ontfinc
die moet mi helpen in derre noet
maria moedermaget goet
staet mi bi in allen dingen
so dat ic te poente volbringen
moete dit boec na sijn recht
hier voren hebbic u verplecht
van vele scoenre avonturen
mar wildi vort mit lesen duren
ghi sult hier horen scone die ieesten
bede van rouwen ende van feesten
van ridderscape groete daet
van selsieneheden menich baraet
die dese partie hevet in
nu hort hier int begin
niet lange nadat doet was
meliagant als ic voren las
des conincs bandemagus sone
daer groet seer was om na tgone
voer artur met geselscapen groet
jaegen in een foreest van kameloet
viij dage na sinxenen daer oec waren
xij gecroende coninge tuwaren
die algader uptie ure
lant hilden vanden coninc arture
hen quamen vele dingen toe
dat niet te wonderne en was doe
bider redenen dat noch doe niet
des conincs arturs hof ne sciet
dat hi helt in cornuwaelgen
geen edel man sonder faelgen
ne was noch doe vandaer gesceden
die coninginne quam na gereden
met vrouwen ende met ioncfrouwen
diermen daer vele mochte scouwen
maer sine hadden doe al dare
maer iiij ridders met hare
keye ende sagramor dese twee
waeren met hare ende noch mee
dodineel die welde dats drie
die vierde alsict gescreven sie
was lancelot van lac die gone
was conincs bans van benewijc sone
die vrome ridder was ende waert
daer was die sciltknecht in die vaert
die enen bracke vorde daer bi
ende was der coninginne die si
altoes met hare voren dede
waer si voer telker stede
dore der vrouwen van lac minne
diese gaf der coninginne
die coninginne entie vrouwen
voren na die iachte scouwen
so dat si omtrent primetijt quamen
gereden dat si vernamen
enen ridder comen te hen wart
wel gewapent op een part
scilt om hals spere in die hant
helm op thoeft ende als hi vant
die coninginne weendi sere
die coninginne groette den here
ende hi hare dat was clene
want hi niet ne mochte van wene
hare antworden openbaerlike
nochtan groette hise hovesscelike
ende die coninginne reet vort
sonder meer te sprekene wort
ende doe si dus was verre voren
sloech hi na vaste met sporen
ende reet der coninginne bet nare
ende sprac al wenende te hare
vrouwe neemt hier minen pant van al
dat ic hebbe mesdaen of mesdoen sal
mijns ondanx ende sonder beide
nam hise biden breidel ende seide
vrouwe ic va u ende sonder waen
ne mogedi mi niet lichte ontgaen
ende hi weende emmer toe
ridder laet staen seidsi doe
ine mach vrouwe antworde hi
doe seide keye die daer was bi
laet mire vrouwe varen here
of gi sult ontgelden sere
hi sprac here keye ine laets niet
en si datmi el ieman verbiet
keye trac tswert ende sprac daer nare
ridder doet uwe hant van hare
ocht neen ic salse u af slaen
die ridder sprac tote keyen saen
wine sullen onder ons beiden
here keye niet moegen sceiden
gine moet ioesteren hier iegen mi
daer mickic clene op seide hi
gine sult die irste niet wesen
ic hebbe geioesteert vor desen
si begonsten doe met sporen nopen
die orse ende onderlinge loepen
met groter vart ende onderstaken
hem so dattie scilde braken
keye brac sijn spere doe
maer die ridder staken soe
dat hine droech ter erde
achterwart van sinen parde
alse sagrimor dat hadde versien
hi reet opten riddre mettien
ende die ridder weder te hem wert
ende quamen met so groter vart
dat si hem so onderstaken
dattie vaste scilde braken
so dat des ridders scilt spleet
ende die halsberch scoerde gereet
maer hine wart niet gewont
ende sagrimor was tier stont
gesteken so dat hi ter erde
vallen moeste vanden perde
ende die ridder over hem reet
metten perde also als hi leet
hets wonder dat hem niet ne brac
therte dat in sinen buec stac
des was die coninginne gram
als si hare ridders dus vernam
datse bi sire manlijchede
een ridder allene onder dede
doe wert erre dodineel
om sire gesellen achterdeel
hi seide dese ridder sonder waen
hevet sine ioeste wel gedaen
ic moet oec emmer iegen dien
joesteren watter af mach geschien
hi hadde liever datmen af stake
dan hi liete te doene wrake
dan sinen gesellen na sine macht
si porreden beide met groter cracht
ende onderreden hen tien tide
ende onderstaken hen met nide
so dat hare scilden braken
vanden steken die si staken
ende haer halsberge niet geduren
ne mochten sine moesten scuren
die ridder bleef in sijn gereide
maer doedineel viel upter heide
vanden perde biden gemoete
daerne die ridder stac onsoete
om dit was die coninginne
harde drove in haeren sinne
vrouwen ende ioncfrouwen dreven mesbaer
si hadden doe om lanceloete vaer
die coningin sprac ic bidde u
here riddre dat gi wech vaert nu
steecti den vierden af ic sal
daer af droeven mijn leven al
hi seide vrouwe wats gesciet
ine mach henen keren niet
vore dat ic afgesteken si
of ic moet u leiden met mi
si sprac ontfoerdi mi sonder waen
ic sal mi van rouwen verslaen
ine begere te levene niet
dan voert meer wats gesciet
langer in en gere maniere
werden si afgesteken alle viere
die ridder haelde ute metter vart
om te comene te lanceloete wart
lancelot dede oec des gelike
doe quam daer gereden verdelike
ene quene die lanceloete nam
bi den breidele daer hi quam
hout al stille sprac die vrouwe
ende quyt u van ure trouwe
wat trouwen antworde hi
hebbedi mine trouwe jayic sprac si
gi sekert mi sijt wel bedocht
daer gi den roeden ridder socht
waer dat icken u wijsde dat gi
ende ics vermaende soud gaen met mi
ic vermane u daer af nu
coemt met mi ende quitet u
lancelot antworde dus der quenen
vrouwe vordi mi dus henen
ic ware onteert ende keytive
tallen dage van minen live
na dattie riddre ontbeit na mi
ja sprac die quenen ende ochte hi
u verwint ende vaet ic ne sal dan
gene macht op u hebben vort an
lancelot sprac ic ne sal hier van desen
des hoepic niet verwonnen wesen
nu biddic u om gode vrouwe
ende omme mi van desen rouwe
ende mi van scanden te levreerne
ghevet mi nv orlof te ioesterne
jegen den riddre ende respijt
ende gi so lange ontbijt
si sprac dat daer geen verst en ware
maer dat hi te hans volgede hare
sone daede el niet dore mi
sprac hi si seide neensi
doe seide hi vaert voren dan
ende ic sal u volgen an
maer sijt alle seker van desen
eer gi sult gereden wesen
ene bogescote gi sult mi
doet vinden doe sprac si twi
bi sin selven sprac lansloet
ic hadde liever te sine doet
dan ic sulke scande soude ontfaen
alse gi mi wilt doen verstaen
ic sal u laeten sprac si ioesteren
jegen den ridder wildi mi sweren
dat gi mi sult volgen also saen
alse die ioeste sal sijn gedaen
jaic vrouwe antworde hi
op dat ic met mi selven si
ic ne wils anders niet sprac si doe
si was soe out wel daer toe
van lxx iaeren des geloeft
nochtan droech si enen cierkel op thoeft
dus begonsten si hen gereiden
om ioesteren onder hen beiden
si staeken onderlinge sulke steken
dattie scilde moesten breken
ende die halsberge scuerden doe
die glavyen gingen int vleesch toe
die ridder stac lanceloete tien tiden
metter glavie doer die siden
maer die glavie also liep
dattie wonde niet ne was diep
ende die glavie brac also
datter een stuc in die zide bleef doe
so datter lettel af gebrac
dat hine ter erden niet ne stac
lanceloet die hem gevoelde gewont
stac den ridder soe tier stont
dat hine doerstac tien tiden
dat tyser bleec ter ander siden
ende hi viel ter erden doe
die quene quam thant daer toe
ende sprac te lanceloete ter stede
nu quijt uwe sekerhede
ende eer hi omme mochte gesien
was si verre gereden in dien
ende hi volgede hare tien stonde
sonder te besiene sine wonde
ende sonder orlof te nemen an iemen
hi volgede ende daer na sniemen
sprac die coninginne keyen toe
vare nu lanceloet verre alsoe
metten trinsone inden lichame
hi saels hebben sulke mesquame
dat hire om sal sterven tuwaren
keye sprac ic sal na hem varen
nochtan weet ic wel dat hi
niet weder en sal willen keren dor mi
die coninginne sprac volgt hem an
ende of hijs noet hevet helpt hem dan
keye volgede lanceloete saen
als hi ene half mile hadde gegaen
sach hi dat lanceloet met groter cracht
in een dal iegen ij ridders vacht
daer waser iij maer lansloet
hadde den enen geslegen doet
ende die andere ij bracht hi soe
dat si te voet waeren doe
ende lanceloet was oec te voet
si hadden sijn pert geslegen doet
doe keye dit hadde gesien
doe wonderde hem sere van dien
ende seide dat al wel quam
wat dat lanceloet ane nam
te doene dat hi sekerlike
geluckich was in dit erderike
keye quam tote lanceloete daer nare
ende seide mi heeft gesint hare
mijn vrouwe die coninginne nu
om te wetene hoet es met u
si waent dat gi nu sijt doet
segt mire vrouwen sprac lanceloet
dat ik en hebbe en gene dere
ende ic metter ioncfrouwe vere
maer doet ten ridder sien des biddic u
daer ic iegen ioesteerde nu
die gewont es ocht genesen mach
want hi dinct mi heden dien dach
een der bester ridder wesen
daer ic noit eer iosterde vor desen
wie waren die ridders sprac keye thant
daer ic u iegen vechtende vant
ic ne weet sprac lanceloet maer si
bestonden in genen bossche mi
ic sloech den irsten doet ter vart
dandre twee doden mijn part
ende goddanc ic bens ontgaen
sine hebben mi geen arch gedaen
keye beette ende woude doen
ute lanceloets side trensoen
here ridder laet gaen sprac die quene
daer sal noch tavont toe sien ic wene
diere mee af weet dan gi doet
keert weder gine sijt daer toe niet vroet
lanceloet wildem setten ter vart
keye seide here neemt mijn part
gine zult niet gaen te voet van mi
ic neemt gerne antworde hi
ende gi sult danne te voet wesen
hi antworde swiget van desen
ic sal wel gedoen lancelot sat
op keyes part ende doe bat
heren keyen te groetene sine vrouwen
ende dat si dede met goeder trouwen
te dien riddre nemen ware
dien hi gewont hadde sware
lanceloet volgede der quenen ter vart
ende keye ginc ter coninginne wart
ende alsi ende die waren met hare
van haer comenne worden geware
ende saegen dat hi te voet was
hem allen wonderde sere das
sagrimor vor iegen hem ter vart
ende vragede hem om sijn part
hi seide lanceloet voret en wech daer
ende hi seide der coninginne daer naer
vrouwe lanceloet groet u bi mi
ende bidt u sere dat gi
ten gewonden riddre neemt ware
hets wel gedaen sprac si daer nare
ende keye wart geware doe
dat hi ontwapent was daer toe
waren hem sine wonden gebonden
ende bereet ende lach tien stonden
in ene wel bereide orsbare
ende die vrouwe ontboet daer nare
datmen niemen gewage das
wie die gewonde riddre was
noch wane hi quam sine woude niet
dat daer af niemen wiste iet
die coninginne voer na die dinc
metter baren na den coninc
ende die orsbare was bedect
met dieren samite ende berect
ende daer boven geleit cruedt ende gras
dattoe versch ende groene was
si voeren so verre dat si quamen
tere fonteinen die hiet bi namen
der elfvinnen fonteinen dat was bidien
datmense daer dickent hadde gesien
ende oec scone vrouwen mare
men mochte niet geweten tware
daer af dat si hieten elfvinnen
die lieden woenden inden bosch binnen
doe beetten si ter fonteinen daer
die coninginne sprac te sagrimore daer naer
het daede goet eten nu ter tijt
hets waer vrouwe seidi hadden wijt
ghi moets ons beiagen sprac si
ine weet waer soeken seide hi
sonder te mathamas hoven
hi woent anden bosch hier boven
daer suldi beiagen sprac si cleine
ic wane hi in al die werelt gemeine
en genen man en haet mere
dan den coninc minen here
dodineel spraker toe doe saen
entrouwen te beter doet daer gaen
ende wille daer sagrimor varen
ic vare met hem tuwaren
mijn vrouwe sal hier na ons biden
ic wilt wel sprac sagrimor tien tiden
si porreden ende maecten hare vart
te mathamas hove wart
maer si onthopeden beide doe
omdat hen mesfiel also
jegen den riddere onder hen beiden
die de coninginne woude wech leiden
si quamen in een cleine padekin
doe si gereden hadden i lettelkin
worden si geware das
dat een ridder die wel gewapent was
vorden inganc van enen pawelgioene
up een part sat ende die gone
leende up sine glavye ende sanc
so clare dat al die bosch clanc
sagrimor seide mi dunct des
dat dese wel te gemake es
hies wel welt sprac dodineel
ende hi gelijcter na een deel
doe die riddre geware wart
gereidde hi hem te ioesteerne ter vart
geselle sprac sagrimor wi
moeten ioesteren dunket mi
dodineel seide dat si met eeren
ic sal vor iegen hem ioesteren
sagrimor antworde also houde
dat hi vore ioesteren woude
sagrimor trac ten riddre wart
elc trac op andren met groter vart
so dat si hen so onderstaken
dat haerre beider glavyen braken
mettien quam daer ter steden
ene ioncfrouw up enen muel gereden
alsi den strijt hadde gesien
quam si te dodinele na dien
diese hovescelike groete daer
goet moet u gescien sprac si daer naer
ocht gi vanden bloeden ridders niet ne sijt
die niet ne dorren teneger tijt
ene ioncfrouwe met hen geleiden
hi antworde sonder beiden
ic en ben van dien niet want hen es
negene ioncfrouwe des sijt gewes
in erderike ine soude hare
dorren geleiden wart ware
gine sout antworde si bedi
gine sult niet durren volgen mi
daer ic u leiden sal hi sprac doe
ic sal al wart ter hellen toe
doe voer si dapperlike van daer
ende dodineel volgede haer naer
also dat si onder hem beden
sonder spraken te gader reden
nu laten wi dese tale staen
ende sullen spreken sonder waen
van sagrimorre daer wijt lieten ere
ende vanden riddre die vochten sere
nu maect davonture cont
dat sagrimor vacht so lange stont
jegen den ridder vanden pawelgioene
dattie riddre bi dien doene
so moede was dat hi niet mere
jegen sagrimorre mochte doen were
so dat hi inden bosch ontfloe
alse die anders en wiste waer toe
ende alse sagrimor dochte
dat hine herhalen niet ne mochte
doe liet hi dat volgen staen
ende sach om dodinele saen
doe dodineel daer niet ne was
wonderde hem sere na das
waer dodineel wesen mochte
so dat hine al omme sochte
ende al ne vant hine niet nochtan
pensedi dat hi soude varen dan
te mathamas hove wart
ende als hi was in die vart
quam gereden met groter spoet
een van arturs iageren in sijn gemoet
die was in sine scoudere tier stont
ende in sijn hoeft sere gewont
als hi sagrimors wert geware
hi kindene de hant daer nare
biden wapenen die hi droech
ende hi riep op hem genoech
van also verren als hine sach sere
hebt mijns genaden lieve here
sagrimor sprac te hem waer bi
vliestu so sere sech mi
ic vlie here nu ter stont
dore ij ridders die mi hebben gewont
ende mi doeden willen daer toe
waer omme es dat sprac sagrimor doe
om enen brec here seiden si
die si vonden neven mi
om dat ic daer iegen sprac entrouwen
hebben si mi gewont ende te blouwen
sagrimor sprac hebt genen vaer
mar leidt mi te hant daer
die iagere antworde te desen
here si sullen hier saen wesen
mettien sagen si ende vernamen
dat gene ij ridders op hen quamen
sagrimor riep op hen saen
gi heren laet dien brec staen
gine voertene niewere hene alsoe
si leverden enen sciltknecht doe
ende hetenen wech varen sonder vresen
hi soude wel bescudt wesen
vanden riddere die quam te hen wart
ende hi vordene wech ter vart
mettien ginc sagrimor nopen
sijn ors met sporen ende quam gelopen
op enen riddre dien hi gaf
enen slach dat hem thoeft viel af
alse die ander ridder dat sach
sloech hi op sagrimore enen slach
dat hi hem sloech een virendeel
van sinen scilde die was geheel
doe sloegen sagrimor so weder
dat hi moeste ter erde neder
die derde quamer toe daer nare
ende sloech sagrimorre so sware
dat hi nicken moeste wel herde
opten hals van sinen perde
oec trac hine biden helme soe
dat hine bina ter erden warp doe
maer sagrimor hadde groete cracht
hi was vrome ende van groter macht
ende gaf hem sulken slach te handen
dat hine cloefde toten tanden
ende viel saen ter erden doet
sagrimor liep met haesten groet
toten andren ende seide
hi soudene doet slaen sonder beide
hine gave hem op ter vart
dander gaf hem op sijn zwart
ende bat hem genaden mede
doe nam hine daer ter stede
ende seide tote hem gi moet mi
te hant sekeren dat gi
den brec weder gevet sonder letten
ende dat gi u oec sult setten
inden iagers genaden altoe
hi seide hi wilde doen alsoe
hi sach en mochte niet anders wesen
ende sagrimor nam van desen
des ridders sekerhede dat hi al
dat hi hem visiert doen sal
daer na stac weder in sijn zwert
sagrimor ende sat up sijn pert
ende quam in enen pat tien stonden
daer so vele dorne stonden
daer hi dore moeste riden al in een
dat bloedich worden sijns perts been
ende doe hi onder die dorne quam
wart hi tornich ende gram
ende vloecte doe alle bede
die dorne entie bramen mede
hi reet vort onlange tiden
daer sijn wech begonste widen
daer sach hi een paeuwelgioen saen
onder ene eyke gericht staen
ende ten ingange van dien
hevet hi enen leliken aen versien
die hem die lelijcste dochte wesen
dien hi noit sach vor desen
die aen hadde in die hant daer
enen groeten stoc ende swaer
die naen bleef daer houdende doe
die naen quam daer thant toe
ende sloech sagrimors pert thant
metten stocke dien hi hadde in die hant
vor thoeft sagrimor om dat
was erre want hi hadde gehat
quaeden wech ende seide vlie lelic quaet
ende die naen verhief ende slaet
metten stocke sagrimors pert mettien
vor thoeft dat viel duer sine knien
doe was sagrimor so gram
dat hine met beide handen nam
dat hine soe ter erden stac
dat hi wel na die herte brac
hi warpene also ter erde
ende reet over hem metten perde
die naen riep lude hulpe doe
doe quamer ene ioncvrouwe toe
die scoenste die sagrimor voren dien
noit met oegen hadde gesien
ende sprac tote sagrimorre tier stede
ay riddre gine doet gene hoveschede
dat gi hebt geproeft u cracht
an enen minsche van so cleinre macht
ende weet dat wel dat u van dien
noch mochte herde wel messcien
hadt sijn here gesien sonder waen
gine hadter niet hant an gedaen
qualijc moet quaet ridder varen
waer hi es sonder sparen
dat moete waer sijn seide hi
waer bi seggedi dat doe seide si
ic segt bi u noit en dede sonder waen
vaeliant riddre dat gi hebt gedaen
ine sach noit so groete dorperhede
alse gi hebt gedaen daer mede
dat gine dus hebt meshandelt nu
hadde hi also grote macht boven u
alse gi boven hem hebt sijt seker van desen
gine hadt niet so coene gewesen
dat gijs hadt genomen wrake
segt uwen wille van deser sake
sprac sagrimor tote der ioncvrouwen
also moete mi god helpen in goeder trouwen
ic hads wrake genomen hadt lanceloet
hadt walewein geweest ocht hare genoet
en belget u niet des biddic u
ic bem gereet te beterne nu
de bate ontseggic niet sprac si
sagrimor begonste merken daer bi
ende wart geware ende sach na das
dat si scone ende edel was
ende om die scoenheit van hare
seidi dat hi wel quaet ware
sciede hi van hare sonder meer
hine versochtse van minnen eer
die ioncvrouwe ginc ten pawelgioene toe
ende hi ginc met hare alsoe
doe hi ten pawelgioen quam
wert hi geware ende vernam
calogremante gevaen tien stonden
die geselle was vander tafelronden
ende lach in boyen gespannen daer
sagrimor vragede hem daer naer
wine gevaen hadde ende twi
ic segt u here antworde hi
heden vroech maecte sine vart
mijn here die coninc te bossche wart
om dat hire in iaegen soude
ende ic ne porrede also houde
alse mijn here die coninc dede
ende ic quam allene hier ter stede
daer ic dese ioncvrouwe doe vant
ende soe hadde in hare hant
enen yvoren horen ende dare
vragede si och ic so coene ware
dat ic den horen blasen dorste
ic seide iay ic ende sonder vorste
gaf so mi den horen in die hant
ende ic bliesene sere thant
ij gewapende ridders quamen
cortelike ende namen
mi die wel macht hadden das
want ic ongewapent was
ende leiden mi alse gi siet ter stede
sagrimor seide dat was dorperhede
ende waendic dat iemen comen soude
ic soude den horen blasen houde
dander sprac si comen cortelike
blasedi den horen sekerlike
hi seide dat sal ic sciere sien
ende hi nam den horen mettien
ende deden luden also sere
alse hi mochte nembermere
doe sach hi onlange daer naer
enen ridder comen daer
met wapenen al bloet roet
ende maecte geruchte groet
entrouwen ridder so wee u
dat gi den horen blieset nu
sagrimor sach dat wesen moeste
ende gereedde hem ter ioeste
ende dander dede tselve doe
dus onderreden si hen also
dat elc andren stac ter erde
ende die lichame onder die perde
ende die riddre irst upstoet
die vrome was ende goet
ende trac sijn zwert uten scoe
dat selve dede sagrimor doe
ende elc liep andren op tier tijt
so dat lange duerde die strijt
ende binnen dien quam daer ter steden
een gewapent riddre gereden
die nam die ioncvrouwe metter vart
ende settese vor hem op sijn part
hi voretse met hem wech also
daer gene riddre sach altoe
die iegen sagrimorre street
doe die ioncvrouwe dus wech reet
wart hi bevaen met droefheden
ende sprac te sagrimorre tier steden
ay edel riddre ic werpe mi nu
in u genaden ende bidde u
dat gi wilt laeten desen strijt
dat ic moege varen nu ter tijt
naden ridder die mine amie
wech vort daer hi an doet dorpernie
sagrimor antworde doe
ridder ic wilt wel alsoe
ende wildi ic vare mede nu
ocht ic volge hem sonder u
ende prove wat ic mach doen
ende blijft gi int pawelgioen
ende neemt ten riddre ware
die leget gevangen dare
hi seide here ic loeft wel
sagrimor sat up sijn part snel
ende reet den riddre vaste naer
ende vragede lieden die hi daer
ontmoette ocht si hadden van dien
riddre metter ioncfrouwen gesien
die lieden antworden ja wi here
maer si reden harde sere
gine sultse in corten tiden
niet wel moegen achter riden
dus reet sagrimor metter vart
dat hi des ridders geware wart
metter ioncfrouwe als hem dochte
doe reet hi hem na wat hi mochte
op enen berch daer na hi quam
ende sach neder ende vernam
in enen sconen beemt ende groene
geslaegen staen x pawelgioene
daer ene scone fonteine bi stont
an elc pawelgioen doe ic u cont
hingen iiij scilde al recht
ende an elc stont x glavyen gerecht
doe quam i ridder vort thant
scilt om hals ende spere in die hant
ende sprac tot hem her ridder vri
gi moet ioesteren iegen mi
sagrimor en hadde glavye en gene
maer die riddre gaf hem ene
ende uten pawelgioene quamen mettien
wel xxx ridders om dit besien
sagrimor was drove als hijt sach
want hi hadde up dien dach
vele gevochten sonder waen
doe reet die ridder op hem saen
so dat hi sine glavie brac
op sagrimorre diene weder stac
dat hi viel ter erden neder
sagrimor seide sit op weder
doe vragede die ridder hem daer nare
wat hi sochte ende wie hi ware
hi seide ic ben van desen lande
ende vare soeken nu te hande
enen riddre die vort ene ioncfrouwe
dander seide bi mire trouwe
woudic ic berechte u nu
sagrimor seide ic bids u
ic saelt doen wildi geven mi
dirste bede die ic sal bidden di
sagrimor sprac ic wilt alsoe
ende die riddre wisdem doe
een pawelgioen daer hi vinden mochte
die ioncfrouwe die hi sochte
ende hi voer ten pawelgioene thant
daer hi die ioncfrouwe etende vant
met iiij ridders daer si bi sat
sagrimor sprac te hant na dat
ioncfrouwe wildi keren met mi
iay ic here seit si bedi
ic was hier bracht met onrechte nu
hi sprac ic sal te rechte houden u
een ridder nam i mes in die hant
ende wouden daer met werpen thant
doe sprac sagrimor ter vart
porredi u meer te mi wart
ic sal u dat hoeft af slaen
hine liet daer bi niet sonder waen
hine werpene metten messe soe
dat hine daer mede wonde doe
doe sagrimor gevoelde die wonde
trac hi sijn swart uut tier stonde
ende cloefde den genen thoeft daer mede
die gene viel doet daer ter stede
die andre sprongen op mettien
ende wouden om hare wapenen sien
maer sagrimor liep iegen hen doe
ende sloech den irsten riddre soe
die daer quam in sijn gemoet
dat hem tswert in die herssene woet
ende hi viel neder doet ter erde
die andre vlouwen haerre verde
doe die gene gevlouwen waren
nam hi die ioncfrouwe sonder sparen
ende deetse sitten op een part
doe vragede si hem ware wart
hise geleiden soude toe
te haeren lieve seid hi doe
dat lovic wel antworde si
dus voren si wech si ende hi
hi besachtse wel na dien
si bequam hem wel int sien
ende haddene niet gesint op trouwe
sijn geselle om die ioncfrouwe
hi hadse van minnen besocht saen
maer hi liet daer omme staen
dus quamen si gereden daer
den x pawelgioene naer
daer sagrimor doe hi daer leet
joesteerde iegen den riddre gereet
ende alsi dus daer waenden liden
quamen x ridders daer tien tiden
die alle seiden sine lieten niet
die ioncfrouwe voren als hi dit siet
vragede hi waer omme doe seiden si des
onse here wilt weten wie si es
sagrimor hevet hem vermeten
dats hare here niet en sal weten
si seiden wie sullent weten saen
oft gi sult selve te hem gaen
ocht wie sultentse met crachte ter steden
u nemen ende vor hem leden
hi seide gi mochtse nemen nu
ne consticse niet bescermen iegen u
maer gine sultse wech leden niet
also lange alse ic leve wats gesciet
nadien dat gijt met crachten vaet an
si seiden wacht u iegen ons dan
gi moet vechten doe seide hi
ic sal daer iegen hoeden mi
hi sette die ioncfrouwe neder doe
sidi soe coene so coemt mi toe
al haddi noch xv man
gine leedetse niewerinc nochtan
also lange als ic leve en ware
dat ic in vangnessen ware
een ridder quam tot hem daer nare
ende vragede hem wie hi ware
hi seide dat hi van arture quame
doe vragede die gene om sine name
sagrimor antworde haestelike
ic hete sagrimor die wonderlike
u es gesciet al recht daer af
datmen u sulken toename gaf
gi sijt wel wonderlijc bi mire trouwe
dat gi wilt om dese ioncfrouwe
jegen ons allen vechten nu
hi seide ic sal vechten iegen u
eer icse u ieweren late leden
want een riddre hevet mi gebeden
dat ic hem halen soude die ioncfrouwe
ende icse hem bringen soude op trouwe
so dat ic gereet te stervene bem
ocht die ioncfrouwe te leverne hem
sagrimor heeft comende versien
enen gewapenden ridder mettien
met wapenen die gescakiert waren
die riddre pensede wel tuwaren
na sagrimors tale ende sinen doene
dat hi vrome riddre es ende coene
ende hi begonste oec sere na dien
sagrimors scilt besien
dien hi te broken vant wel sere
met swerden met glavien in allen kere
beide boven ende beneden
den halsberch gescoert te vele steden
hi sach dat hi bloedde oec sere
omdat prisede hine te mere
doe seidi riddre wildi
ocht ne wilt nochtan suldi mi
moeten laeten dese ioncfrouwe
hi antwordde bi mire trouwe
dan sal bi minen wille niet sijn
ende ware die sake uwe ende mijn
ic ne liets hier heden mere
dat suldi cortelike weten here
antworde di riddre ende oec suldi
hier cortelike ioesteren iegen mi
sagrimor antworde jegen u
dit en es niet irstwaerf nu
dat ic gejoesteert hebbe heden
doe dit die ridder sach ter steden
dat hi hem setten soude ter were
sprac hi doe nu willic here
eer wi vergaderen ic ende ghi
weten hoe uwe name si
sagrimor es die name mijn
dander sprac wellecome moestu sijn
ic hebbe u te siene begert sere
boven allen mannen here
hoe es uwe name dat segt mi
brandalis antworde hi
ay here hens man die levet
die mi meer eeren gedaen hevet
segt mi hoet met u es nu
van minen doene en mochtic u
niet dan wel seggen ten stonden
ic bem blide dat ic u hebbe vonden
gi moet beeten ende gaen met mi
in mijn pawelgioen doe seide hi
in mach here dat seggic u
ic moet dese vrouwe leden nu
al tote haeren lieve tuwaren
daer na tere ander stat varen
dander seide wats gesciet
dat ontseggen en help u niet
gi moet met mi bliven sonder waen
ine mach al soude men mi sere slaen
want di coninginne na mi ontbijt
ter elvinnen borne nu ter tijt
ende ic micke tote hare te vaerne
ic daede anders dat gi wout gaerne
en belget u niet des biddic u
dat ic hier niet en blive nu
brandalis gaf der ioncfrouwe een part
ende sprac dus te sagrimorre wart
here nu vart dan te goede
ic ben altoes tuwen gebode
sagrimor dancte hem sere
ende sciet aldus vanden here
het was omtrent middach doe
te mathamas huse reet hi toe
dat huus was starc ende hoge gestaen
ende wel besloeten sonder waen
met diepen grachten ende met muren
daer en was maer een inganc tier uren
sagrimor vor in na dien
ende hevet die porte wel besien
ende reet in die zale thant
daer hi mathamase vant
ende sine ridders souden gaen
sitten ten etene sonder waen
maer si ontbeidden ende wouden weten
wat hi meinde eer si gingen eten
hi quam te mathamase doe
ende sprac hem sonder groeten toe
mijn vrouwe die coninginne ontbiet di
dattu hare tetene sents bi mi
ter elvinnen fonteinen al dare
es si ende hare ioncfrouwen met hare
doe mathamas dit hadde verstaen
sprac hi tote sagrimorre saen
bi wies orlove quaemstu hier binnen
nadattu best metter coninginnen
bider coninginnen orlove sprac hi
quamic hier want so bevaelt mi
nu saltu cortelike wel sien
hoe si di sal bescermen van dien
mathamas hiet sinen ridders saen
dat si ten wapenen souden vaen
si deden dat hare here hiet
ende alse sagrimor dat siet
reet hi te mathamase daer bi
ende seide wacht u iegen mi
daerna trac hi sijn swert
ende liep mathamase op ter vart
die thant ter cameren wert vloe
ende sloeter hem binnen doe
mettien heeft sagrimor vernomen
x ridders gewapent comen
ende sloeten die dore vander zalen toe
datter niemen uut ne mochte doe
doe sach wel sagrimor vor waer
dat hi dullike was comen daer
ende hem beraus sonder waen
dat hi die sotheit hadde gedaen
want hi mochte wel ontgaen wesen
niet bedi al was hi in vresen
hine was niet versaget so sere
hine gereidde hem ter were
ende si liepen hem op ter stede
met aexen ende met zwerden mede
si sloegen sijn pert doet dat hi
te voet moeste staen daer bi
doe ginc hi lenen an enen pilaer
ende weerde hem stoutelike daer
hi sloech hen af aldaer ter stede
beide scilt ende helme mede
hi sloech so vele ende stac
dat sijn swert ontwee brac
bedi ne wisti wat doen vort mere
bedi si lagen hem op so sere
dat hi daer ware doet bleven
en haddi den pilaer niet beneven
mathamas quam in die zale doe
ende sprac sagrimorre dus toe
dat hi hem op geven soude
dat hi noch niet doen ne woude
si sullen di doeden sprac mathamas
hi seide ic gelove wel das
dat sijt suleln doen moegen si
doestu minen raet seide hi
gi sult u op geven nu
hi antworde ten minsten u
sone gevic mi niet op ter tijt
die mijns heren viant sijt
mathamas wart erre dan
ende hiet vaste hem gaen an
doe sagrimor dat hadde verstaen
liep hi tere cameredore saen
daer een scilt hinc ende namen daer
ende ene aex nam hi daer naer
die hi in die camere vant
hi nam die aex in die hant
ende sloeger enen daer soe wel
dat hi ter erden neder vel
een riddre vergaderde an hem doe
ende si ondertrocken hen soe
dat si beide met allen
ter erden moesten nedervallen
dander ridders liepen derwart
ende wouden doeden metter vart
eer hi vandaer hi lach up quam
maer dat hen mathamas benam
dine dede nemen gevaen
ende daerna leggen sonder waen
in eene gayole anden boengart
die scone was ende wel bewart
met vasten yserinen traelgen
dat si niet en mochten faelgen
die gayole was gemaect soe
diere in was mochte sien altoe
vandaer vort altemale
die lieden die waren in dien zale
ende so wie in die gayole lach
en at maer enewaerf op den dach
borne ende broet dat men hem gaf
sagrimor hadde altoes daer af
enen sede wiltijt dat hi
in stride hadde geweest daer bi
ende vercoelt daer af wart dan
so quam hem groet honger an
dat hi met pinen behelt sine cracht
ende somtijt viel hi in onmacht
dus lach hi daer in desen doene
hi hadde gevast toter none
ende lach van hongere drove ende gram
so dat op die wile daer quam
ene ioncfrouwe in dien boengart
die sagrimors geware wart
mathamas dochter doe si sach
dat hi in vangnessen lach
vragede si hem wie hi ware
sagrimor antworde hare
dat hi van arturs hove was
hoe es u name seide si na das
ic bem sagrimor genant
die ioncfrouwe seide thant
ic hebbe horen spreken van u
mi es leet dat gi hier sit nu
gevaen bi mire trouwe
hi seide waer bi es dat ioncfrouwe
si seide ic segt u wildijt weten
gine sult maer enewerf sdages eten
ende dat sal born ende broet wesen
si clagedene sere na desen
ende si wart doe geware das
dat hi een scone ridder was
want hi was van al erderike
die scoenste een sekerlike
doe si een stuc hadde gestaen dare
seide sagrimor tote hare
ic sterve van hongere ioncfrouwe nu
hebbedi so groeten honger nu
jay ic ic sterve sekerlike
en hebbic niet tetene haestelike
here beit daer een lettel mede
die ioncfrouwe ginc en wech gerede
si quam weder saen ende seide
here gi sult hier sonder beide
hi vragede wat saelt wesen
ende si brachtem binnen desen
tetene ende te drinkene een deel
broet ende enen capoen geheel
ende enen pot met wine mede
doe at hi ernstelike ter stede
dus bleef hi liggende gevaen
alse die ioncfrouwe dat hevet verstaen
die hi met hem brachte dare
dat sagrimor gevaen ware
dire ic hier te voren dede gewes
si was sere tongemake des
ende si voer van daer thant
ter stat daer si hare lief vant
als haer lief geware wert das
dat si weder quam hi was
tirst dat hise hadde versien
utermaten blide van dien
ende ontfincse herde wale
nu sal ic van hare die tale
ende van sagrimorre leggen neder
ende sal van dodinele spreken weder
dien welden die metter ioncfrouwe vart
ende hine weet warewart
nu doet davonture verstaen
dattie ioncfrouwe reet sonder waen
ende dodineel vaste met hare
so verre dat si worden geware
van enen riddre die quam daer
wel gewapent ende daer naer
ene ioncfrouwe met hem eerlike
met dieren gesmide ende rike
ende voer hen reet een naen
cleine ende boecheus sonder waen
ende so eyselijc int op sien
dat dodinele wonderde van dien
dodineel groetene maer die naen
ne antworde niet daerna saen
troc die naen ter ioncfrouwen wart
ende namse biden scouderen ter vart
ende woudse met crachte cussen mere
so wert erre ende scaemde hare sere
ende si sloegen metter hant
dat hi vanden perde int sant
viel ende seide wech vlie van mi
onnere moet hi hebben die di
an enege ioncfrouwe die hant siet slaen
doe vragede die ridder saen
wat si meinde die ioncfrouwe
dat si sinen naen hadde te blouwen
si antworde ic deedt bedi
dat te doene vogede mi
ic en achts niet al eist u leet
doe seide die ridder gereet
soe wee u dat gi spraect dit wort
hi was erre ende trac bet vort
ende stac metter glavye na hare
doe si des wart geware
so wincte so si best mochte
so dat hise niet en gerochte
does dodineel geware wart
hi keerde die glavie te hem wart
ende seide te hem openbare
dat hi een quaet ridder ware
een die quaetste dien hi vor dien
noit niewerincs hadde gesien
ende datmen hem sonder waen
met rechte soude sine hant afslaen
daer hi die ioncfrouwe mede
woude steken daer ter stede
alse die riddre die wort vernam
die dodineel sprac wart hi gram
ende seide ic ne vant noit man
die mi dus dorperlike sprac an
gi mocht mi over quaet houden daer bi
liet ic u keren dus van mi
gine kinnet mi anders eer wi
scieden ic ende gi
ic ne segger niet meer toe nu
anders dan ic ontsegge u
hoedt u gi moet iegen mi striden
ende didineel seide tselves tien tiden
si gereidden metter vart
elc te comene tandren wart
ende sloegen sere met sporen doe
ende quamen elc op andren soe
dat si hen so onderstaken
dat haerre beider scilde braken
dodineel bleef in tgereide wel
maer die ander riddre vel
ute sinen gereide doe met allen
dat hem sijn hals craecte int vallen
dodineel beette ter erden saen
want hine tors niet woude bestaen
hi beval der ioncfrouwen sijn pert
ende trac daer na uut sijn zwert
ende ginc ten riddre die op was
die hem sette ter were na das
hi decte hem metten scilde daer
dodineel gaf hem enen slach so zwaer
dattie scilt toten bocle spleet
ende hine mochte niet hebben gereet
sijn zwert dat inden scilde claf
dat hijt conde getrecken af
doe die riddre dit hadde versien
warp hi den scilt wech mettien
ende sloech op dodinele daer nare
groete slage ende zware
ende hi pensede wel dat hi
hem niet en soude verweren daer bi
dat hi verloren hadde sijn zwart
ende liep hem sere op ter vart
ende sloech op hem sere ende onsochte
waer dat hine geraken mochte
alse die joncfrouwe dit wart geware
die dodinele brochte met hare
hare ontfarmts ende si
begonste te weennen sere der bi
maer dodineel die vroet was
van dien stucken nam ware das
hi decte hem metten scilde saen
ende liet den riddre op hem slaen
tot dat hi was worden moede
van slaegen ende verwermt van moede
ende daerna stac hine metten scilde
dat hi wilde ocht ne wilde
moeste ter erden vallen thanden
ende tswert vloech hem uten handen
ende dodineel nam ter vart
dies te doene hadde dat zwart
doe die riddre wert geware das
dat hi so onbewaret was
liep hi te sinen scilde wert sere
dien hi wech geworpen hadde eere
ende doe hine soude heffen vander erde
sloegen dodineel so herde
dat hi ter erden viel met allen
ende alsen dodineel sach vallen
spranc hi op hem te hant
ende trac den helm af metter hant
ende warpen also verre daer
alse hi mochte wet vorwaer
die die gene geware wert das
dathi vanden helme verlost was
spranc hi up ende nam ter vart
den scilt daer in stac dodineels zwart
hi seide mi es bat dant was eer
want mijn helm deerde mi meer
dan hi mi halp doe ginc sonder waen
dodineel vaste op hem slaen
hi decte hem so hi best mochte
maer dodineel diene versochte
hi sloech op hem menegen slach
aldus hi hem sere an lach
so dat hi hem lettel ocht niet
van sinen scilde geheel liet
hi wincte dicke van vresen groet
omdat sijn hoeft was bloet
dodineel brachte doe enen slach
ende alsen die ridder comen sach
hine dorste ontbeiden ende trac weder
ende hi viel ter erden neder
dodineel spranc sonder beide
op sinen lichame ende seide
hine gave hem op wel saen
dat hine thant soude doet slaen
die gene was sere vervart
ende gaf hem op sijn zwart
ende seide dat hi al doen soude
dat hi hem bevelen woude
hi sekerde hem alsoe
ende dodineel lietene doe
ende beval hem also houde
dat hi te hant varen soude
tot sire vrouwen der coninginnen
ter fonteine van elvinnen
ende geeft u hare daer gevaen
van dodineels halven ende doet verstaen
dat ic bi ere ioncfrouwe belet was
dat ic niet voer te mathamas
groetse mi ende segt totien
dat icse so ic irst mach sal sien
hi seide ic salt doen godweet
ende dodineel vragede hem gereet
om sinen name eer hi sciet
hi seide dat hi maroc hiet
vander ynsen roken diemen seget
dat tusschen irlant ende scollant leget
die riddre voer wech ende die ioncfrouwe
met hem die dreef groten rouwe
ende dodineel obander side
voer oec wech ten selven tide
ende die naen dat suldi weten
was weder op sijn pert geseten
daerne die ioncfrouwe sloech af
met enen slage die si hem gaf
doe seide dodineel ten naen
hoe waerstu so coene dattu doerste bestaen
met crachte cussen hier vor mi
dese ioncfrouwe doe seide hi
omdat mi mijn here hiet
bi minen oegen dat ict en liete niet
ic ne custe vort alle dage
al die ioncfrouwe die ic sage
in enichs ridders geleide wesen
ende ine dorst niet laeten bi desen
ne haddict oec niet gedaen
mine oegen haddi uutgesteken saen
alst mi een ridder weder seide
mijn here vachter iegen sonder beide
tot dat hine onder dede
ende mijn here heeft oec mede
binnen den iare sonder waen
wel xl ridders onder gedaen
ende hine waende nembermere
man hebben vonden here
die iegen hem hadde moegen duren
ic hebbe u geseit nu ter uren
dat ics weet ic bidde u here
dat nu u wille si dat ic kere
dodineel seide vaer dire vaerde
ende groet mi die coninginne herde
maroc reet so dat hi vernam
dat hi ter elvinnen borne quam
daer hi die coninginne vant
hi beette van sinen perde thant
ende knielde daer na vor hare
ende seide vor hare openbare
vrouwe ic ben hier comen nu
van dodineels halven tote u
die mi nu hier heeft gesent
in vangnessen op sulc covent
vrouwe dat hi mi oec beval
te doene u gebod van al
die coninginne ontfinc also
dien riddre alse gevangen doe
nu swiget davonture van desen
ende vort sullen wi lesen
hoe lancelot noch voer henen
volgende der ouder quenen
nu gewaget davonture das
dat lancelot gesceden was
van keyen den drossate die hem gaf
sijn pert als hire sciet af
hi volgede der quenen emmertoe
ende hi was tongemake
vanden trinsone dat hem stac
inden lichame om dit ongemac
sone liet hi niet sijn riden
so ontmoet hi tien tiden
enen riddre die zwart was maer hi
was ongewapent daerbi
ende hi voerde des geloeft
an sijn gereide eens ridders hoeft
die niewinge was geslegen doet
hi groettene ende lanceloet
groettene weder den goeden man
ende diegene sprac lancelote an
ic bidde u doer dies wille
die ghi meest mint lude of stille
hoe u name es seget mi
lanceloet antworde hi
hi seide ic soeke u ter stonden
lanceloet seide gi hebt mi vonden
wats u lief dander antworde gaf
ic wille dat gi u wapene doet af
ende ghise mi geeft lanceloet sprac doe
gine hebter mi niet bedreven toe
ende het ware grote scande
voer ic ontwapent achter lande
dander seide gi moet doen daer bi
gi hebt also geloeft mi
lanceloet sprac hebbict geloeft also
ja gi sprac dander doe
nu kindi mi niet wie siedi dan
sprac lanceloet doe seide die man
ic bem die gene die u tiaren
die wapine gaf sonder sparen
doe gi ontwapent ende onbewart
ten ingange van enen bossche wart
dienmen heet den bosch van iiij vresen
ende gi seit u hadden gewesen
u wapene gestolen ende altoe
sochti den roden riddre doe
die enen sciltknecht hadde gevaen
int pawelgioen daer gi aet sonder waen
ende gi geloeft daer bi
u wapene te gevene mi
ter irster stat daer ic u vonde
op dat gi niet en vocht tier stonde
bi deser redene eysch ic u
dat gi u wapene mi gevet nu
lanceloet dede met pinen af
sine wapene die hi hem gaf
ende doe lanceloet ontwapent was
wart die ridre geware das
dat lanceloet sere bloedde doe
beide voren ende achter toe
die riddre ginc hem wapenen daer
ende vragede lanceloete daer naer
te wat steden hi varen soude
hi seide darne geleiden woude
die ioncfrouwe doe seidi tot desen
gi dinct mi tongemake wesen
wildi ic vare over u
ende gi sult weder keren nu
die ioncfrouwe antworde hem dan
ine wille niet sulken leitsman
mettien die riddre henen sciet
die griffoen vanden quaden passe hiet
ende lanceloet is wech gevaren
metter quenen hine wiste waren
maer si salne voren na desen
daermenne sal der wonde genesen
ende griffoen reet oec toten pleine
daer in stont der elvinnen fonteyne
daer die coninginne entie hare laegen
ende als si den ridder comen saegen
van vers waenden si van desen
dat lanceloet selve hadde gewesen
dies si waeren blide mare
als hi hen quam gereden bet nare
worden si geware wel das
biden perde dat lanceloet niet en was
alse die coninginne thoeft heeft versien
an thersoen hangen si waende van dien
dat lanceloets hoeft hadde gewesen
ende si viel in onmacht van desen
tirst dat si bequam riep si
lude ach arme ende seide ay mi
nu es doet di blome sekerlike
vanden ridderscepe van erderike
si seide keye volget hem na
ende wacht dat hi u niet ontga
dese gevaen riddre sal met gaen
dus volgeden si hem beden saen
ende doe die riddre wert geware
dat si hem beden volgeden nare
begonste hi hem thant te keerne
ende setten iegen hen te weerne
hi stac int vergaderen ter erde
den drossate met sinen perde
ende sloech den andren riddre soe
dat hem noet conste gehelpen doe
scilt no halsberch tswert ne woet
in sine herssene dat hi bleef doet
keye stont op na dit doen
ende doe hordene griffoen
metten voeten van sinen perde
dat hi neder viel ter erde
doe hine dus ter erden sach
hi namene daer hi lach
ende warpene op sijn part
ende vordene te bosschewart
in ene scone stat die hi daer
staende hadde al openbaer
daer leide hi keyen in gevaen
nu laet hier af tale staen
die avonture ende sal beginnen
te sprekene vander coninginnen
die nu bleef om dese sake
sere drove ende tongemake
davonture seget vander coninginnen
dat si ter fonteynen vander elvinnen
lange beidde om sien of dare
ieman soude weder comen te hare
vanden ridders maer neent niet
si weende sere om dit verdriet
ende alle die ioncfrouwen mede
dreven oec groete serichede
doe vragede die ridder iegen wien
lanceloet hadde geioesteert vor dien
waeromme si maecten sulc mesbaer
die coninginne seide hem daer naer
hens geen wonder al sijn wi in droefheden
alse wi weten dat verloren es heden
ende bedorven geheellike
al dat ridderscap van erderike
wie was dat die ridder sprac
het was lanceloet van lac
die iegen u ioesteerde doe viel hi
in onmacht daer bi
ende hem ontbonden sine wonden
die bloedden sere tien stonden
die ioncfrouwen liepen thant toe
ende holpen hem alle doe
doe hi vander onmacht bequam
ende die coninginne vernam
sijn seer vragede si openbare
of hi wiste wie die ridder ware
hi seide ic weet wel wie hi es
ende kinnen soe sijt seker des
es hi doet dat ic niet mere
na hem te levene begere
nu laeten wi dit een lettel staen
ende sullen die tale weder anevaen
van lanceloete daer hi van griffone sciet
als hi hem sine wapene liet
doe lanceloet gesceden was
van griffone als ic voren las
hi reet vaste aldus henen
ende volgede der ouder quenen
maer dat was met pinen groet
want hi hadde geweest doet
sonder twifel en hadde die wonden
die quene niet so gestopt ende gebonden
omtrent none hebben si vernomen
ene ioncfrouwe iegen hem comen
die op enen witten muel reet
si bleef stille houdende gereet
als si lanceloete sach na desen
seide si wellecome moetti wesen
boven allen ridders van erderike
ghi sijt die beste sekerlike
hi seide ioncfrouwe god lone u
wat weetti wie ic ben nu
ic weet wel seide si dat gi sijt
mijn here walewein dat men nu ter tijt
u meer begeert here allene
dan al die ridders gemene
hi seide waer es dat ioncfrouwe
si seide here bi mire trouwe
hets int lant van strangore daer men u
boven alle mannen gerne sage nu
ende coemdi daer gi sult des
wel vroet werden waer bi het es
maer so vele seggic u vor waer
datmen gene erdsce dinc daer
begert so vele no so sere
als u te siene daer here
ende si sciet van lanceloete doe
sonder mere te seggene daer toe
ende lanceloet entie quenen reden
so dat si quamen tere steden
daer men groete feeste dede
der quenen ende lanceloete mede
die here vanden huus was tien tide
beide drove ende blide
van lanceloets comste was hi doe
blide ende ob ander side also
was hi sire wonden drove
hine hadde niet gehadt sine behove
om dit was hi sijns in vresen
dat hi niet wel soude genesen
niet bedi hine dorste dare
niet toenen dat hi tonpeyse ware
nu laet ic lanceloete tes ridders bliven
metter quenen ende sal u scriven
van dodinele ende doen u cont
sine avonture nu ter stont
nu gewaget dauonture das
doe dodineel gesceden was
vanden riddre dien hi sinde saen
toter coninginnen gevaen
dat hi reet metter ioncfrouwe doe
wel toter vespertijt toe
doe quam hi op ene diepe riviere
daer sach hi ene planke liggen sciere
daer men met pinen mochte overgaen
si was vreselijc sonder waen
die ioncfrouwe beette metter vart
ende bant an enen boem hare part
dodineel vragede hare houde
wat hi sinen perde doen soude
gi sullet hier laeten seide si doe
ende dodineel dede also
doe trac si ter planken wart
ende ginger over metter vart
alse die wel geleert hadde overgaen
ende si sprac te dodinele saen
dat hi hare volgen soude
ende hi ginc op die planke also houde
die hem nauwe dochte wesen
hi ginger op met groter vresen
alse die niet geleert en hadde doe
der over te gane ende daer toe
sach hi twater datter onder liep
dat groet starc was ende diep
nochtan was hi so niet vervart
hine ginc vort metter vart
toter helecht vander brucgen bi
ende als hire quam so was si
soe cranc dat also houde
hem dochte dat si breken soude
hets waer so boech oec sere mede
dattie swaerheit van sinen wapenen dede
die hi tien tiden hadde an
ende hem quam sulke vrese an
dat hi daer int water vel
ende drancs so vele dat hi wel
waende spliten daer af thanden
hi gegreep die planken metten tanden
mettien heeft hi enen man versien
ende dodineel riep op hem mettien
ay mi nu biddic sere di
dattu uten watre hulps mi
here riddere sprac die man daer nare
en welke duvel bracht u dare
waer af wildi u bewinden
waendi int water avonture vinden
dodineel sprac ic hebber vonden
avonturen genoech nu ten stonden
maer vrient om gode helpet mi
ne letter niet mede des biddic di
die man seide ine does niet
also alse gire in quaemt besiet
dat gire ute coemt also
ende hi ginc sire verden doe
ende liet dodinele thant
in die vrese daer hine vant
alse dodineel dit heeft versien
die sere in vresen was van dien
hi hem versterkte so in dien noet
dat hi hem uut warp van pinen groet
te lande op ander side also
ende hi sach na die ioncfrouwe doe
die hem ontgaen was tier stonde
dodineel doe te gane begonde
ende quam in enen ingen ganc
van enen bossche eer iet lanc
daer hi sach een cleine kasteelkijn staen
ende daer ute comen sonder waen
enen gewapenden ridder die doe
dodinele aldus sprac toe
gheeft u op of gi sijt doet
maer dodineel was in sulker noet
vanden watre ende so onsochte
mesmaect dat hi niet spreken mochte
als die ridder dit hadde versien
trac hi hem of den helm mettien
leidine in vangnessen daer
ic latene in dogene liggen swaer
ende sal spreken vort beginnen
van genevren coninginnen
die drove was utermaten
si heeft die fonteine gelaeten
ende trac enwech met rouwen groet
met haeren ioncfrouwen te karmeloet
gi hebt wel gehort te voren
hoe si hare ridders al heeft verloren
nu hort hier af die clage gerede
ende van lanceloete te sokene mede
der coninginnen genovre quam mare
dat lanceloet verslegen ware
als si die niemare hadde verstaen
ginc si in ene camere saen
daer lanceloet te slapene plach
ende alsi lanceloets bedde sach
wart si met groten mesbare
hare selven treckende biden hare
ende weende ende dreef groete rouwe doe
ende seide dese worde toe
ay edel riddre vercoren
gi plaecht te leggene hier te voren
gine mocht sterven nembermere
ic en bolge mi te u wart sere
ende dat gi niet en mocht daer nare
leven hoe dat anders met u ware
ay lanceloet meester ende here
boven allen ridders in elken kere
goedertieren meer dan enich man
jegen die gene daer trouwe vont an
aldus clagede die coninginne
om lanceloete met droven sinne
ende seide wonder ende meer hadde gedaen
maer dattie coninc int hof quam saen
die vander iacht quam tien tide
wel in hogen ende blide
hine gemoette op dien dach niet
datten mochte verswaeren iet
die coninc vragede om niemare
van lanceloete tirst dat hi quam dare
ende men deedse hem also verstaen
als sise int hof hadden ontfaen
so datti coninginne tote hem quam
die hi ontboden hadde al gram
hi vragede hare wat hebdi
ine weet niet dan wel seide si
gi doet ine doe doe seide hi
bider trouwen die gi sijt sculdech mi
segt mi ic wilt weten ende horen
here gi hebt mi so besworen
ic segt u na dat gijt wilt weten
maer wi moeten tirst hebben geten
doe gingen si dwaen ende saeten
altehant ter taflen ende aeten
alse die coninc lanceloete gemiste
ende hine daer binnen niet ne wiste
hem wondrets ende was in vresen
ende tongemake waer hi mochte wesen
ende hadde vrese van ongevalle
ende als si geten hadden alle
die coninc dede comen daer nare
die coninginne ende seide tote hare
dat ic u eermen ginc eten
vragede dat willic nu weten
nadien dat gijs vraget het sal u
een ander seggen dan ic nu
hi sprac ic wilt van u weten vrouwe
om dat ic u bat betrouwe
dan ic el enichgen minsche doe
si begonste hem te seggene doe
here alse wi onder ons lieden
gi ende ic vorden bosch scieden
reden wie so verre dat op ons quam
een gewapent riddre die mi nam
ende wilde wech voren sonder minen danc
so dat keye thant vort spranc
ende ioesterde iegen hem daer
die ridder staken of dats waer
hi reet iegen sagrimorre doe
ende iegen dodinele daer toe
die hi beide gader af stac
doe ioesterde lanceloet van lac
jegen hem ende si onderstaken
hem dat si hare vleesch braken
lanceloet staken af daer naer
quam tote hem ene quene daer
daer hi mede moeste varen
ende ic sinde na hem tuwaren
keyen den drossate also houde
dat hi weder keren soude
ende hine wilde niet keren dan
ende wi volgeden u vort an
ende waenden u hebben vonden
so dat wi quamen tien stonden
ter elvinnen fonteine doe seide
sagrimor dat hi sonder beide
ons tetene soude halen doe
ende dodineel seide alsoe
ende si voeren dat ic van hare
noit sinder en horde niemare
sonder dat mi sinde na dien een deel
enen gevangen ridder dodineel
ende onlange tijt daer naer
leet vor ons lieden een ridder daer
die lanceloets wapene vorde an
ende vorde an sijn arsoen nochtan
eens ridders hoeft hangende al bloet
die niewinge was geslegen doet
ende het was also scone van hare
alse oft lanceloets hoeft ware
ende wi waenden wel bi desen
dat lanceloet hadde gewesen
wie begonsten alle wenen sere
ende wi voren na hem here
ende hi keerde ene ander strate
ic sinde keyen den drossate
na hem ende den ridder met geninde
die mi dodineel sinde
ende ic ne mochte noit sinder sien
die coninc antworde te dien
eist aldus dats groet ongeval
mi ende desen lande al
meer dan mi gesciede noit ere
hi begonste te weennen sere
hem faelgierde sine cracht
dat hi welna viel in onmacht
als hi was becomen seide hi
ay lanceloet lieve waer siedi
men ginc daer rouwe driven mettien
meerre dan men noit hadde gesien
ende die vander tafelronden
clageden sere tien stonden
ende die coninginne meest sekerlike
hare rouwe was sonder gelike
cume bleef van rouwen groet
sine hadde haar selven geslagen doet
so hadde si ne ware
dat si ontbeidde na vraye niemare
te wetene ocht hi ware doet
in dien zale waeren clagen groet
mijn here walewein seide doe
daer al die lieden horden toe
ic sal morgen uten hove varen
ende vort an wandelen sonder sparen
tote dien dat ic sal weten bloet
ocht hi es levende ochte doet
al dat selve seiden tien stonden
si xxx vander tafelronden
die coninc ne wilde niet gehingen
datter so vele ridders gingen
hi seide daer souder x vaeren
ende datter also genoech waren
sijn si goede liede ende dese sal
walewein selve kiesen al
den irsten ridder die walewein
coes tote hem dat was ywein
ende die ander garhies
ende die derde gurrehes
die vierde was mordrec die was
niewinge ridder worden als ict las
hestor van mares was die v
aglovel die vi dat gedichte
seghet dat hi daerna tenen male
te hove brachte perchevale
ende vort so vele tuwaren
datter x met walewein waren
walewein beval allen desen
datsi gewapent souden wesen
ende gereet dies ander dages te verne
si seiden si soudent doen gerne
des ander dages alsi hadden gehort
messe alle x si quamen vort
in dien zale daer brachtemen voren
die helege diese alle sworen
also alsmen te sweerne plach
dat sine souden soeken jaer ende dach
hine worde eer vonden harentare
ende dat si ten inde vanden iare
ten hove souden weder keren
desen eet plagen die heren
te doene die uut arturs hove voren
in questen dat si aldus sworen
dus scieden die heren uten hove
bi des conincs orlove
ende maecten recht hare vart
ten foreeste van karmaloet wart
ende reden tere crucen toe
diemen hiet die swerte cruce doe
si beetten alst walewein riet
ende twi dat die swerte cruce hiet
sal ic u ondecken thant
wat ic daer af gescreven vant
alse joseph van aramathien
onder die heydine ginc castien
ende hi biden wille ons heren
vele liede hem dede bekeren
dat si al lieten hare quade wetten
ende si hem an die kerstine setten
also die coninc agestes dat ondervant
die doe here was in dat lant
dat hem sijn volc so bekeerde
ende goede ende sine wet so eerde
hi hads groete serichede
ende hi was sere verwaent mede
ende hi pensede dat si van desen
quaet te bringene souden wesen
ende dat hi gelike toegen soude
dat hi kerstin wesen woude
ende hi ontfinc kerstinhede
ende alle sine lieden mede
alse joseph hadde gewesen daer
iij dage hi vor wech dar naer
ende liet daer xij van sinen magen
dat si souden in allen dagen
sermone doen mare
alse die coninc wart geware
dat joseph wech was hi omboet sonder waen
die meeste van sinen lande saen
daer hi meest trouwen hadde toe
ende hi sprac tote hem lieden doe
ic wille ene dinc doen daer gi
alle toe moet helpen mi
si vrageden hem wat dat ware
hi antworde openbare
ic bem in willen dat ic sal
dat volc doen weder keren al
tonsen gelove want sonder waen
dat gelove dat ic hebbe ontfaen
en becoemt mi niet doe seide
een sijn na vrient sonder beide
dat herde wel was die coninc
tien tiden bepenst van dier dinc
ende hi seide dat hi daer toe
gerne wilde acorderen doe
dede die coninc sine hoge lieden
tote hem te comene ontbieden
alse si quamen gaf hi die gebode
te anebedene sine goede
daer waser genoech die hen setten
weder te haren quaden wetten
die dat te doene niet wilde kiesen
moester omme sijn hoeft verliesen
dus waere vele gedoet sonder sparen
omdat si noch niet vast ne waren
die cleine lieden ter kerstijnre wet
so hebben si hen alle geset
ter manieren te keerne saen
alse dat die coninc hadde gedaen
dedi vangen sonder beide
josephs xij gesellen ende seide
si souden sine gode anebeden
ocht hi soutse doeden ter steden
si seiden dies en daden si niet
in gere maniere wat soes gesciet
alse die coninc dat verstoet
hi deetse oncleden metter spoet
ende slepen dore die port ende leden
tere crucen buten der steden
die josep hadde gerecht inden ganc
vanden foreeste dies was onlanc
hi dede den irsten binden saen
an die cruce ende dedene slaen
up thoeft met enen hamere soe
dat daer die herssenen uut liepen doe
in deser manieren hordic tellen
doedde hi die xij gesellen
so dat vanden bloede die cruce wart
ende vanden hersenen also swart
ende bi desen dat suldi weten
wast die swarte cruce geheeten
dat dus vander crucen es gesciet
dat ne seggic over waerheit niet
nu begint davonture tellen
alse walewein ende sine gesellen
toter crucen waren comen
dat gi hier voren horet nomen
si beten daer ende spraken
onderlinge van haren saken
walewein riepse ende seide thant
gi heren gi sijt alle becant
over goede lieden ende wi
sijn alle ute geporret bedi
dat wi om te wetene niemaren
van lancelote sullen varen
ende men sals onscone spreken tuwart
es dat sake dat gi over niet ne vart
hier bi radic dat gi dit foreest dure
dese weke ridet soeken avonture
binnen desen dat walewein spreect dese wort
hebben si ene stimme ropen gehort
lude ende met groter anxten toe
mijn here walewein seide doe
ic hore lude ropen hebdi
dat luet gehort si seiden ja wi
laet ons dan varen der wart
ende si daedent metter vart
om te weten daer af niemaren
si hadden onverre gevaren
dat si ontmoetten ene ioncfrouwe
op een part drivende groeten rouwe
alse her walewein quam bat nare
hi groettese ende vragede hare
waer omme si weende so sere
so seide ic wene here
om den besten ridder van erderike
diemen verslaet jamerlike
ende oploept in die valeye daer
hi seide joncfrouwe wist ons waer
ende leet ons lieden ter steden
si sprac die wech salre u leden
vart ende bescermtene metter vart
si voren alle dare wart
ende alsi in die valeye quamen
vonden si enen ridder ende vernamen
dattie riddre na sire macht
aldaer iegen x ridders vacht
ende hi hadse som geslegen doet
walewein riep op hen met haesten groet
ende alsi waleweine vernamen
ende die andre die met hem quamen
op hen tors comen metter spoet
si vloen bedi si waren te voet
walewein stac doer die scoudere onsoete
dien genen dien hi irst gemoete
ende die gene die mochten vlien
vloen in dat foreest mettien
ende alse walewein dochte
dat hise niet hervolgen en mochte
hi keerde weder thant
ter steden daer hi den ridder vant
walewein sprac ine weet wie gi sijt
gi hadt hulpen noet nu ter tijt
mettien walewein geware wart
dattie riddre hadde ij swart
des hem sere wonderde doe
ende alle sinen gesellen toe
walewein sprac en waendic u niet moyen
ende u niet en wilde vernoyen
ic soude u vragen enen dinc nu
die ridder seide ine mach u
gene dinc nu octroyeren
het ne ware in derre manieren
dat ic eer uwen name hadde verstaen
ic hete walewein sprac dander saen
ay sidi dat walewein nu vraget
al dat u te vragene behaget
walewein dankets hem herde
hi vragede hem twi hi ij zwerde
voerde over hem hi seide ic sal
u van desen vroet maken al
hi ontgorde beide die zwerde daer naer
ende hinc teen an enen boem daer
dat ander leide hi int groene
ende knielder voren na tgone
ende cussede den appel daer af mede
daer na trac hijt uter scede
het ne bleec maer te halven zwaerde
het was tebroken in die middewaerde
dat dochte mijn her waleweine wonder wesen
mijn here ywein sprac na desen
toten riddre wats dit here
ne hebbedi vanden zwerde nemmere
jay ic antworde hi hem weder
hi keerde den scoe dat op dat neder
ende tander stic dat inden scoe was
dat viel daer neder in dat gras
hem allen wonderde van dien
bedi si hadden wel gesien
vallen vanden pointe vanden zwerde
dropel bloets des wonderde hen herde
walewein vragede wat mocht wesen
die ridder sprac wat dunct u van desen
wats mi dunct antworde hi
het es bloet dat dunket mi
ywein sprac ten gesellen na dien
dusdaen wonder ne hebbedi niet gesien
walewein sprac here soudemen moegen
die stucken weder te gader voegen
jaet herde wel sprac hi daer nare
opdat die riddre hier ware
die davonturen te hoefde al
vanden grale bringen sal
mijn here walewein begonste pensen doe
doe sprac hem die riddre aldus toe
here nu provets ints vader namen
ende tsoens ende tehelichts geest te samen
ocht gi dit zwert sout moegen
enichsins te gader voegen
walewein deder toe siner macht
ende alst hem te doene ontvacht
begonste die riddre wenen sere
ende seide na dien dat gi here
van deser dinc gefaelgiert sijt
ine weet waer getiden nu ter tijt
doe provets mijn here ywein ter stede
ende alle hare gesellen mede
ende si faelgierden alle te samen
ende hi vragede om haerre alre namen
si noemdense hem ende hi seide na dien
gi heren hier bi moegedi sien
dat in u lieden des sijt gewes
niet also groete doeget es
ay here sprac walewein doe saen
doet ons die avonture verstaen
ende dat wonder vanden zwerde nu
hi seide here ic segt u
gi hebt hier te voren gehort wale
vanden edelen riddre houden tale
die joseph hiet van aramathien
die jhesus den sone marien
vander heleger crucen dede
die in dit lant quam ende reet mede
door een foreest van brochen lant
daer bi enen sarrasijn vant
si ondergroetten hen daer nare
vragede elc andren wanen hi ware
joseph antworde den andren das
dat hi van aramathien was
doe sprac tote hem die heidine man
wie was die di hier brochte dan
joseph antworde ic segt u
die gene die al die wege can nu
hi brachte mi hier in dit lant
wat manne bestu sprac hi thant
joseph antworde hem tien stonden
ic bem een ersatre van wonden
bestu ersatre dan jay ic seide hi
hi sprac du sout dan varen met mi
daer mijn broeder ziec leget sonder waen
ende anderhalf iaer heeft gedaen
noit ne mochtene meester genesen
van allen die tote hem hebben gewesen
joseph antworde dat hine sal
bi goeds hulpe genesen al
wat goede meenstu sprac die sarrasijn
du weets wel dat maer iiij goede en sijn
mahomet tervagaen ende apollijn
ende jupiter dits waerheit fijn
negeen van desen sonder waen
ne wille hem te staeden staen
ende du bi wille van desen
waenstu danne genesen
josep antworde den sarrasijn doe
ic en willere genen van desen toe
het sijn goede die niet ne doegen
ende die niemen helpen moegen
du waenste dat si di helpen moegen daer bi
bestu bedroegen dat seggic di
ic ne ben niet sprac die sarrasijn
ic ne mach daer bi niet bedroegen sijn
omdat mijn gelove vast es ende goet
joseph antworde alse hijt verstoet
segestu danne dat sijn goede geraect
die idelen diemen met handen maect
ende si meer machts hebben in die
dan du op hen jay ic sprac hi
hi sprac comic te dinen huus ic sal togen
noch tavont dat si niet helpen moegen
no di no hem selven mede
no andren in gene stede
alsi tes sarrasijns castele quamen
si gemoetten ende vernamen
enen goeden man thare vart
ende met hem enen onbonden liebart
die liebart spranc anden sarrasijn
ende trocken vanden perde sijn
die lieden van den castele liepen
na den liebart ende si riepen
si weenden ende si clageden sere
alsi doet saegen haerren here
si namen joseph thanden
ende bonden hem optien rucge die handen
doemen leedde te hove wart
trac die drossate sijn zwart
daer hine int been mede wonde
ende het brac mids ontwee tier stonde
ende die helecht daer af altoe
bleef stekende in josephs been doe
ende alse joseph inden tor sonder waen
in vangnessen soude gaen
vragede joseph twi menne werde soe
si seiden wi willen datmen dus doe
joseph seide ay gi heren eer gi
in die vangnesse dus leedt mi
doet mi alle die sieke comen nu
die ten castele horen des biddic u
si spraken waertoe soude dat wesen
hi seide ic salse alle genesen
si brochten vort ten irsten deele
des heren broeder vanden castele
die int hoeft hadde ene wonde
alsen josep sach hi vragede tier stonde
hoe lange hi gewont hadde gesijn
een half jaer antworde die sarrasijn
ende mochti mi hier af genesen
ic soude u rike man doen wesen
vort an al u leven dure
joseph loech ter selver ure
hi sprac hoe mochstu mi maken dan
rike du best selve so arm man
dattu ne heves een twint
alse die sarrasijn horde tgint
hi seide ic hebbe in mijn gewout
groet goet selver en de gout
en es dat niet groete rijcheit nu
neent sprac joseph dat moegestu
bi di selven weten horre nare
oft nu al vergadert ware
dijn goet dijn selver dijn scat
dijn rijcheit ende al dat
du heves in dit erderike
jane soudstut hem geheellike
geven die mochte genesen di
jay ic here antworde hi
joseph sprac du moeges wel dan
seggen dattu best een arm man
na dien datti gebreect i dinc allene
gout noch selver noch rijcheit gene
ne maken dien man niet so rike
alse die gesonde doet sekerlike
gi segt waer sprac die sarrasijn
ic soudt bejagen mocht soe sijn
joseph sprac bi trouwen wiltu
ic hebse di bejaget nu
die sarrasijn sprac twelker maniere
souttuse bejagen so sciere
joseph sprac wiltu geloven an
goede du salt al genesen dan
ic hebbe antworde die sarrasijn
an goede vaste tgelove mijn
blivet an enen god allene
maer an allen vieren gemene
des bestu geonneert te mere
sprac joseph ende bedroegen sere
dese goede sekerlike
machtu proven lichtelike
dinen broeder die doedde die liebart
doe draegen vor dine goede ter vart
moegen sine weder op doen staen
soe machttu seggen sonder waen
dat si van groter macht sijn
op te doen stane sprac die sarrasijn
nes niet cleine ine hebbe niet verstaen
dat si dat iet hebben gedaen
joseph was daer na ontbonden
niemen en wiste van sire wonden
die hi int been hadde sonder waen
sie sijn in die mahomereye gegaen
die sarrasine daeden dragen dan
vor mahomette den doeden man
ende vor die andre goede mede
ende baeden hen allen daer ter stede
over den doeden om genaden
dus laegen si lange ende baeden
alse josep sach van hen lieden
dat hare bidden niet mochte dieden
hi riep lude onsalichge lieden doe
ende sere bedroegen daer toe
hoe sidi onteert ende ontraect
dat gi geloeft an beelden die sijn gemaect
van stenen van houte ende hebben niet
macht dat si moegen helpen iet
ende gi sijt keytijf ende bedroegen
die geloeft dat si u helpen moegen
nu merket ende besiet an
genen sterfliken man
hoe sine moegen op doen staen
joseph knielde ende seide saen
ay here jhesus karst helich coninc
die mi int lant brocht om dese dinc
dat ic hier ter lieden nutscapen
uwen helichgen name soude boedscapen
ic bidde u here niet om mi
om uwen lof ende dat daer bi
gevordert mach sijn kerstijnhede
ende dat gi moeget toegen hier ter stede
vor deser keytiver oegen
hoe si geonneert sijn ende bedroegen
dat si anebeden ende vanden
dese beelden gemaect met handen
hi custe derde ende stoet op doe
ende sprac daer sijt alle horden toe
here hier saldi uwer gode macht sien
ende hoe vele es te gelovene an dien
het begonste onlange daer naer
sere donderen ende blexemen daer
die erde bevede die locht wart zwart
daer na viel die donder hart
op die beelde doe quam daer een roec
die stanc ende herde qualike roec
dat niemen wel gedogen ne mochte
dies gesmaecte dat hen dochte
vander lichame sceden die herte
si vielen in onmachte van groter smerte
alle sonder josep allene
daer na bequamen si alle gemene
joseph sprac ten sarrasine na dien
gi heren nu mogedi sien
die macht van uwen goeden al claer
ende ic segge u over waer
die gene die u beelde waerp
te neder metten donre scarp
dat hi u also werpen sal
gine betert u jegen hem al
alse josep hadde gesproken mategran
des doedes broeder seide dan
segt ons hoe u name si
ic hete joseph seide hi
die ander seide sidi sarrasijn
nenic ic bem kerstijn
ic gelove anden sone ende anden vader
ende anden helichgen geest die algader
sijn een god diet al mach
dat hi wille doen heden den dach
het en is geen so besondicht man
wille hi hem jegen goede betren dan
god ne salne bringen dat hi al
boven sinen vianden wesen sal
ende jegen gods macht sonder waen
sone mach gene dinc gestaen
mategran sprac ic worde geware des
dat hi vele machtichgre es
dan ic waende sonder waen
daeddi minen broeder op staen
die nu doet is ende hi
daede dat hi sprake jegen mi
ic soude geloven al mijn leven
an hem ende nembermee begeven
tirst dat josep hadde gehort
matagrans tale ende sine wort
hi cnielde ende seide oetmoedelike
ay here du stichtes erderike
ende maecte sonne sterre ende mane
ende die iiij elementen daer ane
ende van marien waers geboren
der gebenedider maeget vercoren
ende vanden joeden tonrechte gevangen
ende an ene cruce gehangen
ende smaecte die bitter doet
om ons te lossene uter noet
ende verrees inden derden dage
van doede te live sonder sage
ic bidde u here oetmoedelike
dat gi an desen doeden openbaerlike
u miracle willet toegen
vor al der lieden oegen
josep stoet op ende daer na saen
sagen si den doeden op staen
ende leven alse josep wart geware
hi weende met goeder herten dare
dankede hijs goede soetelike
ende sprac tot hen allen gemeenlike
die daer waren ende seide mettien
gi heren nu moegedi wel sien
die god daer ic af spreke dat hi
machtichger dan enich ander si
na desen worde sijn si gevallen
joseph te voete met allen
ende seiden wie houdens ons alle an u
ende al hebben wie mesdaen tote nu
ende die sotheit gedaen simpelike
met dat wi geloveden qualike
wie willen daeraf in baten staen
ende willen alle anevaen
al swelke wet vort mere
te houdene onder ons lieve here
alse gi selve visieren
dat gi sculdich sijt in allen manieren
dus verwan joseph al geheel
die gene die waren in dien casteel
dat si dat doepsel ontfingen
alse geware wart van dien dingen
die drossate die joseph te voren
int been wonde alse gi moeget horen
hi kinde vor hen allen tier stont
hoe hi joseph hadde gewont
ende hoe hi tswert in josephs been brac
ende teen inde daer in stac
die helecht vanden swerde na dien
dede matagran dat been besien
ende vanter in dat stic vanden swerde
doe worden si te mayiert herde
alsi deser dinc worden geware
mategran sprac te josep dare
suldi genesen moegen van desen
hi sprac ic sal wel genesen
bider hulpen van onsen here
maer gi sult genesen ere
van uwer wonden des geloeft
die gi hebt in u hoeft
josep dede na dese dingen
dat vanden swerde was bleven bringen
den appel ende hilte twaren
ende hi maecte sonder sparen
een teken vander cruce tier stonde
ter stede daer hi hadde die wonde
hem allen die des saegen toe
wonderde des sere doe
dat een twint bloet niet ne brac
ter stede daer men tswert uut trac
alse josep die stucken hadde gesien
van den swerde hi sprac mettien
aij swert dune werts nembermere
te gader geheelt in genen kere
vor dien dat di die gene sal
in sine hant houden die al
die avonturen in waren dingen
van dien grale ten inde sal bringen
tirst dattu coemst in sine hant
die stucken sullen vergaderen thant
ende die van dien castele aldure
ontfingen doepsel al tier ure
josep bleef lange aldaer
met desen swerde ende daer naer
bejaegedict met groter cracht
ende hebt also bewacht
van dien dat ic irst gecreech dit zwart
dat noit sint getrect en wart
sonder nu daer gi bi stoet
nu hebbedi gehort waerbi dat bloet
van dat gi vraget waer omme ic doe
knielde doe icker ginc toe
dat was dat ic ben seker des
dat ene helege dinc es
hestor seide tote hem ter tijt
bi wat redenen cussedijt
hi seide bi dien dat op dien dach
dat ic dat zwert gecussen mach
dat ic al dien dach sonder waen
gene doetwonde mach ontfaen
here walewein seide hoe heet di
des biddic dat gi segget mi
ic hete elizer sekerlike
ende mijn vader es die rike
coninc vesschere die hout in hant
dat grael dat wide es becant
here riddre wat vaerdi soeken nu
sprac walewein here ic sochte u
omdat gi sout proven oft gi moegen
dit zwert iet sout weder voegen
mijn here ywein sprac hem dus an
ic segge u wat gi sult doen dan
wie sijn geporret dats waerheit fijn
in die meeste queste die mach sijn
nu in desen erderike
om enen ridder sekerlike
daer wi niet af ne weten bloet
weder hi levende si so doet
bi deser redene so soudic u
in rechten rade wel raden nu
met ons varen tote dien stonden
in die queste dat wine vonden
opdat hi vonden moege wesen
bedi ic bem seker van desen
dat hi sal inden u besichede
opdat stervelijc manlijchede
daertoe helpen mach och can
eliser seide wi es hi dan
die van so groter werden es
walewein seide sijt seker des
dat es lancelot van lac
alse dit horde elizer hi sprac
in u queste en comic niet nu
ine hebber niet te done dat seggic u
ende ic en hebs genen orlof mede
maer vindine teneger stede
gi mocht hem seggen dat hi vare
tes conincs vesschers want hi dare
mi sal moegen vinden ende sien
hi bevalse goede mettien
hi sciet van hen ende die ioncfrouwe
die waleweine met groten rouwe
daer brachte daer hi bescudt wart
ende reden tes conincs vesschers wart
walewein sciet oec danen doe
ende alle sine gesellen toe
ende elc van hen allen gemene
nam sinen wech bi hem allene
nu laet ic van hen die tale
ende sal spreken van aglovale
nu gewaget davonture das
alse aglovel gesceden was
van sinen gesellen hi reet al dure
dien dach sonder vinden avonture
die vertellens werdich si
dien nach herbergede hi
met enen heremite hi reet den dach
den andren die daer na gelach
den derden ende den virden als ict vernam
so dat hi opten vichten quam
ridende met haesticheden
aldaer hi sach comen gereden
enen riddre to hem wart
wel gewapent op een groet part
sijn scilt te broken ende daer toe
bloedde hi sere int hoeft doe
alse hi quam bet na aglovale
sprac hi tote hem dese tale
ay genaden ridder vri
ic bidde u om goede dat gi mi
ne laet vor u niet doet slaen
aglovel antworde saen
wie wille u quaet doen hier es niemen
hi seide gi sulter sien sniemen
hier coemt een ridder sonder waen
die mi om niet wille doet slaen
hi hevet mi gewont alse gi moeget sien
aglovel seide tote hem mettien
ne vervart u niet mare
volget mi seker daer ic vare
binnen dien sagen si achterwart
enen riddre comen te hen wart
al gewapent die ridder seide
here siettene comen sonder beide
alse aglovel sijns geware wart
hi keerde te hem wart sijn part
ende dander te hem wart dies gelike
si onderstaken hen stoutelike
die scilde braken die ridder brac wale
sine glavye op aglovale
ende aglovel staken so weder
dat hine droech metten orse neder
ende die ridder die sere was waert
ende stout spranc op metter vart
hi trac sijn zwert ende vinc ten scilde
alse die hem verweren wilde
ende aglovel reet op hem weder
al tors ende drogene te neder
metter borst van sinen perde
dat hi bleef liggende op die erde
aglovel beette ende toech sijn swart
ende ginc te voet ten riddre wart
maer hi vanten gequetst onsochte
dat hi niet opstaen ne mochte
hi trac hem af den helm ende seide
hi soudene doet slaen sonder beide
hine gave hem op aldaer
hi ontdede die oegen daer naer
sere tongemake als hi was
ende als hi wert geware das
datmen hem thoeft of woude slaen
hi bat genaden ende seide saen
ay edel ridder en doet mi niet
siet hier mijn zwert ocht ghijt gebiet
ic bem verwonnen des lye ic nu
siet hier mijn zwert dat gevic u
aglovel naemt ende vrageden saen
waeromme hi den riddre woude verslaen
die ridder antworde hem dat hi
hem dat leven wilde nemen bedi
dat hi enen sinen sciltknecht sloech doet
hi seide dat was ommate groet
dat gi enen ridder sonder waen
om enen sciltknecht wout doet slaen
bedi willic dat gi betert dit
ende gi den ridder genaden bit
hi seide hi was gereet te desen
nadien dat emmer moeste wesen
hi knielde vore genen riddre doe
ende bat hem genaden toe
van dien dat hem was mesdaen
die verwonnen riddre sat op saen
ende sprac tote aglovele here
het es herbergens tijt tavont mere
ende gi sult in die herberge mijn
tavont bat te gemake sijn
dan iegeren daer gi in mocht gaen
bedi die nacht coemt op ons saen
ende ic hebbe hier ene woninge bi
ende ic bidde u dat gi vart met mi
aglovel gelovedet ende vragede daer nare
den andren riddre wanen hi ware
die riddre antworde hem
here die casteel danen ic bem
heet rongedom ende staet hier bi
daer ic u herberge wildi
boven allen man het es recht groet
want gi mi losset vander doet
die verwonnen ridder sprac tuwaren
gi sult beide met mi varen
die feeste sal te meerre bi desen
sijn dat wi te gader sullen wesen
aglovel bat so dattie gone
hem dat geloefde te doene
dat si alle iij te gader quamen
ende reden soe dat si vernamen
enen cleinen broec ne bore groet
dat inden middel van bosscen stoet
ende te midtwege in dat parc
stont een hoge tor ende een starc
ende was besloten wel tier uren
beide met grachten ende met muren
si quamen ten torre ende voren in saen
daer si wel worden ontfaen
dies hen herde wel moeste lusten
bedi si hadden noet van rusten
ende te gemake te sine
men dede hen af hare wapine
daerna leidese hare wart
ter overster zale wart
aglovel vragede daer nare
den wart hoe sine name ware
hi seide ic hete griffoen
vanden quaden passe ende na dit doen
sprac hi here nu segt mi
uwen name ocht u wille si
aglovel antworde hem
ende hi seide here ic bem
van arturs hove ende men hiet mi
acglovel lieve here wat segt di
acglovel seide hem van arture
ende vander coninginne die avonture
ende van lanceloete hoe dat sach
die coninginne op enen dach
enen riddre vor hare riden
die lanceloets hoeft vorde tien tiden
daer toe sijn wi x gecoren
diet alle hebben gesworen
moegen wi den ridder vinden
dat wi sijn hoeft sullen sinden
den coninc ende der coninginnen
ocht selve voren daer binnen
hier omme sijn wi uut comen
ende hebben dus te wandelne genomen
tot dat wine crigen teneger stont
doet ocht levende ocht gesont
alse dese tale verstont griffoen
hi pensede wat hi mochte doen
hi weet wel kintene aglovel
dat hine niet sal geloven wel
hine hebben lanceloete doet
ende dat hi dan emmer sterven moet
verheyscht hi die niemare des
hoet daer mede gevaren es
griffoen sprac ware lancelot doet
dat ware scade ende jammer groet
gi seidet hi es verslaegen eist alsoe
jaet seide acglovel ende daer toe
hebben wie keyen verloren
ende dodinele ende sagramoren
wine claegen niet van allen dies
so sere alse wi dat verlies
van minen here lanceloete doen
doe seide tote aglovale griffoen
die u keyen eer iet lanc
weder gave soudijs hem weten danc
jay ic ende ic souts blide wesen
gi sult danne vinden desen
ter hermitagen vander hage
coemdi daer morgen in dien dage
hi seide des hebt groten danc
ende ic sal daer wesen eer iet lanc
hi ruste daer binnen dien nacht doe
des ander daeges stont hi op vroe
ende wapende hem metter vart
ende voer ter heremitagen wart
die hem doe griffoen dede verstaen
ende als hi wech was voer griffoen saen
tote keyen ende seide gi sijt
van prisone quite nu ter tijt
set u vart ter heremitagen nu
vander hagen dat bevelic u
ende geeft u op acglovale daer
dien gi sult vinden overwaer
ocht hi vraget wie u daer varen hiet
segt hem gine wetes niet
omdat ic wille dat hier na
van mi niemen niemare versta
willic dat gi mi versekert saen
dat gijt niemanne sult doen verstaen
dat gi hier gevaen hebt gewesen
keye sekerret hem na desen
die utermaten blide was das
dat hi vanden prisone quite was
keye wapende hem ende nam orlof
ende ruemde griffoens hof
ende hi voer ter hermitagen thant
daer hi acglovale vant
die sijns blide was als hine vernam
hi vragede hem wanen hi quam
hine wout hem niet seggen sonder waen
omt belof dat hi hadde gedaen
doe ginc hem acglovel vertellen
hoe geporret waren x gesellen
om lanceloete te sokene doe
ende hoe si wandelen souden toe
tessi van hem horden niemaren
ende gi her keye waer suldi varen
sul u om lanceloete iet roeken
dat gine ons sult hulpen soeken
doer sine lieve wardi verloren
alse hi es ic weet wel te voren
dat hi u gerne soeken soude
keye antworde dat hi woude
in die queste porren gereet
ende hi dede thant sinen heet
gelijc dat dandre hadden gedaen
op tcruce dat hi daer sach staen
ende gingen te gadere tot dat si scieden
nu swiget davonture van hen lieden
te sprekene int gemeine
ende spreect allene van waleweine
nu gewaget davonture das
alse walewein versceden was
van sinen gesellen dat hi reet
drove ende tongemake ende heet
omdat faelgierde daer te voren
vander avonture alse gi moget horen
ende hi reet den dach lanc
dat hi en at noch en dranc
noch oec avonture vant dare
die te vertelne waerdich ware
alse hi iij dage hade gereden
quam hi varende tere stede
vor ene woninge daer wonende was
een riddre hiet mathamas
ende hadde sagrimorre tien tiden
gevaen als hi daer soude liden
vakede hem so over sere
dat hi was al uten kere
dat hine wiste waer hi reet
ende alse hi vor mathamas porte leet
was vor sine porte mathamas
die hem herde sere balch das
dat hine doe ne groette niet
ende waende dat hijt te doene liet
bi hovarden maer het dede
die slaep ende gene hovardichede
hi keerde int huus na dien dingen
ende dede hem sine wapene bringen
men vragedem wat hi doen woude
hi seide dat hi varen soude
na den fiersten ridder van erderike
ic groetene sprac hi hovesscelike
ende hi es so dangerois dat hi
een wort niet antwort mi
het sal mi sere rouwen mede
en vellic niet sine hoverdichede
mathamas sat op sijn part
ende reet na waleweine metter vart
ende als hine sach riep hi
ridder keert u jegen mi
walewein wart in wake mettien
ende heeft genen riddre versien
op hem comen met groter verde
hi hadde wonder wat hi begerde
ende alse walewein vernam
dat hi om joesteren quam
hi trac bet achter metter vart
ende liet lopen te hem wart
ende staken soe dat hi ter erde
moeste vallen vanden perde
walewein beette also houde
want hine tors niet bestaen ne woude
hi trac sijn zwert uten scoe
ende liep mathamasse op toe
die altoe was opgestaen
ende sloegen weder ter erden saen
ende trac hem dien helm af so fellike
dat hi hem hadde wel nalike
sinen nese af getrect daer mede
so dat hine sere bloeden dede
walewein sprac gevet u op saen
oft ic sal u dat hoeft af slaen
die ander lach so onsochte
dat hi hem antworden niet ne mochte
hi hadde daer af groet ongemac
dat hem walewein den helm af stac
noch sprac walewein hi souden doet slaen
ocht hi soudem opgeven saen
hi antworde hem met pinen groet
here ne slaet mi niet te doet
gine sout daer niet vele winnen mede
hebt mijns genaden op hoveschede
walewein sprac hoe heetti dan
ic hete mathamas sprac die man
walewein seide tote hem na dien
here gi sijt mathamas tote wien
dodineel ende sagrimor bi namen
om tetene wilen quamen
ter coninginnen behoef mire vrouwen
ic sal u doet slaen entrouwen
oft gi sult mi sonder verleggen
wat gi daer af wetet nu seggen
hi sprac wildi mi laeten leven
ic sal u sagrimorre geven
eer avont coemt walewein seide
nu sekert mi danne sonder beide
dat gi dit doen sult alsoe
ende dat gi gaen sult daer toe
in prisoen daer ic u sinden sal
mathamas sekeret hem al
walewein sat op sijn part doe
ende mathamas op tsijn also
ende keerden beide te samen
tes si te mathamas huse quamen
alse die van binnen vroet waren das
dat hare here verwonnen was
wouden si waleweine doet slaen
dat hen hare here verboet saen
mathamas dede bringen vore
uter vangnessen sagrimore
ende leverden te hant
minen here waleweine bi der hant
sagrimor seide na desen
sine vangnesse en hadde niet gewesen
quaet dien tijt dien hi lach daer
ende hi seide daer ane waer
want binnen dien dat hi daer lach
mathamas dochter wel versach
ende halp hem herde sere
ende dede hem vrientscap ende ere
tirst dat sagrimor hadde versien
waleweine hi was blide van dien
ende walewein ob ander side
was van sagrimorre blide
walewein sprac te mathamasse saen
ende seide hem gi moet gaen
tote arturs hove sonder letten
ende u in sine genaden setten
van minen halven ende hem doen verstaen
dat ic u daer sinde sonder waen
ende hi geloeft hem tier ure
nu meer swigt davonture
meer te sprekene van hen lieden
ende sal van hestore bedieden
nu mogedi horen teser steden
alse hestor was versceden
van sinen gesellen hi reet tier ure
wel viij dage al dure
int foreest op ende neder
alse nu vort ende alse nu weder
dat hi niet en gemoette bin desen
dat avonture mochte wesen
ende hi vragede om niemare
van lanceloete harentare
daerna quam hi tere steden
opten ix den dach gereden
daer dodineel gevallen was
int water alsmen hier boven las
ende hi sach wel tien tiden
dat hi el nieweren mochte liden
hi beette doe ende hi bant
sijn part an enen boem thant
ende hi seide wat soes gesciet
hine saelt om verlies laeten niet
van sinen perde hine sal
over liden hevet hijs geval
want die planke dinket mi
hier ter stede geleget bedi
datmenre wille bedriegen mede
ridders die comen hier ter stede
hi quam gewapent ter planken saen
ende es stoutelike over gegaen
als die ghene avonture ontsach
die hem toe quam ocht die hi sach
alse hi an dander side quam
ende hi den casteel vernam
daer dodineel lach gevangen doe
hi reeter dapperlike toe
want hi gerne herbergen soude
ende hi sach comen also houde
enen ridder te hem wart
al gewapent metter vart
ridende die maecte luut groet
ende riep op hem gi sijt doet
hestor die stout ende coene was
ne barenteerde hem niet das
hi rechte die glavie sonder vorste
hi helt den scilt vor sine borste
ende als si elc andren so na quamen
dat si souden vallen te samen
wisscede die ghene ter ere siden
die hestors niet en dorste ontbiden
omdat hi hem te starc dochte
maer hestor stakene so onsochte
dat hine droech vanden perde
dat hi vallen moeste op derde
hi trac tswert ende gaf hem enen slach
dat hi ne horde noch ne sach
hestor die op hem was erre
slepeden wel eens scachts verre
ende sloegen ende quetsten herde
metten appel vanden zwerde
so dat hem dat bloet tier stonde
uutspranc ten nese enten monde
hi trac hem den helm af ende seide
hi soudene doeden sonder beide
ne gave hi hem niet op doe
die ander antworde niet daer toe
hine mochte want hi in onmacht was
alse hestor wart geware das
liet hi hem der rusten plegen
des hi sijn adem hadde vercregen
alse hi mochte spreken seide hi
lieve here ne doet niet mi
ic lie dat ic verwonnen bem
ende binnen dat hi dit seide te hem
hief hi op lisekine te hant
hestors halsberch metter hant
ende wildem met desen treken
dat swert inden buc steken
alse hestor des geware wart
nam hi hem uter hant dat zwert
hi seide nadien dat dus gaet
ongetrouwe verrader quaet
u verranesse sal u niet
moegen helpen wats gesciet
want om u verranesse groet
sal ic u stappans slaen te doet
ende hi sloech hem dat hoeft af
met enen slage die hi hem gaf
mettien heeft hestor vernomen
uten castele x sciltknecht comen
diene vriendelike quamen groeten
ende vielen hem te voeten
ende seiden tote hem na desen
here wel moetti comen wesen
die ons hebt gewroken gemeinlike
over den man van al erderike
die ons meest haette tote nu
nu coemt met ons wie biddens u
bedi dese casteel here
die es uwe vorwart mere
nadien dat daer toe es comen
dat gi den here tlijf hebt genomen
weet wel alse die van binnen mede
hier af sullen weten die waerhede
elc bi hem ende alle gemanc
sullen u des weten meerren danc
dan enen man die hem gave
m marc van sire have
doe voren der knapen een deel
dit vertellen inden casteel
dies die van binnen blide waren
als si wisten hoet was gevaren
si gingen tote hestore metter vart
ende gaven hem een goet part
si leeddene inden casteel binnen
ende baden hem alle met minnen
dat hi met hen daer bliven soude
ende hi hare here wesen woude
hi antworde hen lieden sciere
hine daet in gere maniere
maer so vele daeden sire toe
dat hi hem ontwapende doe
ende met hen lieden int palays quam
daer hi ene joncfrouwe vernam
elc groette andren met desen
die joncfrouwe hadde gewesen
sridders amie die hestor sloech doet
maer sine felheit was so groet
ende sine ontrouwe dat sine te min
minnen mochte in haren sin
die joncfrouwe vragede daer nare
hestore wanen hi ware
hi seide hi ware van arturs hove
dats ene dinc dier ic mi belove
dat gi van arturs hove sijt
want hiers een ridder nu ter tijt
van danen hestor sprac van dien
waer es hi doettene mi besien
tirst dat hi vort comen was
ende hestor wart geware das
dat dodineel was hi liep te hem wart
ende hi helsedene metter vart
ende elc was van andren blide
ende hestor vragede hem tien tide
hoe hi daer quam in wat manieren
hi sprac datten toter rivieren
ene joncfrouwe daer brochte
ende hi over die brugge niet comen mochte
dat hi verdronken was wel naer
ende datten een ridder vinc daer
ende in die vangnesse dede
die ioncfrouwe quam gegaen tier stede
hi kennesse ende vragede hare
waer om dat sine brochte dare
die joncfrouwe sprac ic segt u
hets waer mijn man die doet es nu
hi haette u utermaten sere
omdat gine wondet here
tere gaderinge daer gi waert ende hi
so dat hi eens seide tote mi
dat hi mi doet soude slaen
ic ne daede den raet sonder waen
dat ic u hier int lant brochte
so dat ic u te arturs hove sochte
also als hi mi hadde geheten
ende beval mi dat suldi weten
dat ic sonder u weder quame niet
ic moeste doen dat hi mi hiet
ende deder toe al dat ic mochte
so dat ic u hier brochte
ende leidde over die riviere
alse hi dat wiste hi quam sciere
hi liep u op ende vinc altoe
ende leide u in prisone doe
daer gi hebt gelegen tote nu
ende warter bleven dat seggic u
al u levedage al stille
hadt gegaen na sinen wille
hets u wel comen sonder waen
dat u dese ridder hevet uutgedaen
dodineel sprac tote hestore doe
here oft u genoeget segget mi hoe
dat gi sijt comen hier int lant
hestor vertellede hem te hant
hoe die gesellen geport waren
van arturs hove die sonder sparen
elkerlijc lancelote doe sochten
ende wat niemaren die coninginne brochte
van lancelots doet indes conincs hof
ende hoe die x daeden belof
ende ten heligen sworen mede
dat sine souden te gere stede
rusten noch liggen mare
altoes wandelen harentare
tes si verheesten vraye niemare
weder hi levende ocht doet ware
sekerlike sprac dodineel doe
nadien dattie dingen sijn soe
ic wille wel geselle wesen
vander questen vort na desen
hestor was blide om die sake
si laegen die nacht daer te gemake
des ander daeges si orlof namen
ende reden so verre dat si quamen
ter witter cruce ten gesetten dage
daer quamen oec al sonder sage
alle die gesellen mede toe
ter tijt die daer geset was doe
ende alsi hen soe ondervonden
si waren alle blide tien stonden
ende waren alle blide tuwaren
van dien gesellen die vonden waren
die si waenden hebben vor die stont
verloren ende nu saegen gesont
elc seide andren te dien stonden
wat hi in die weke hadden vonden
maer daer ne was niemen in die rote
die iet wiste van lancelote
noch diere af brochte niemaren
dies si alle bedroeft waeren
walewein sprac sinen gesellen toe
nadien dattie dingen sijn alsoe
dat wine niet ne hebben vonden
wie moegen wel sceden nu ten stonden
mijn here walewein stac af daer
sinen helm ende alle dandre naer
ende ondercusten hen int sceden
ende weenden alle van jamerheden
si wisten wel dat si na dien
binnen langen niet en souden ondersien
alsoe te gadere alse si daer waren
walewein es irst wech gevaren
drivende den rouwe also groet
of al sijn geslachte ware doet
die xii gesellen gemeenlike
daeden alle des gelike
ende elc es sinen wech gegaen
nu laet hier davonture staen
te sprekene van hen allen gemene
ende spreect van waleweine allene
nu doet daventure verstaen
alse walewein was gegaen
van sinen geselle alse gi horen
mocht inden boec hier te voren
hi reet allene ende jagede
so war hi quam hi vragede
om lancelote harentare
offer ieman of wiste niemare
hine mochter niet af vereeschen doe
ende als hi hadde gereden alsoe
xv dage al dore dat lant
daer hi gene avonture ne vant
daer na geviel als ict vernam
dat hi op enen avont quam
tere witter abedien daer hi liet
sine wapene als hi danen sciet
ende nam ander wapene daer
hi reet luttel opten dach daer naer
omdat sondach was doe
hi porrede des maendages vroe
ende hi maecte sine vart
ten conincrike van strangeloet wart
hi quam daer ene fonteine liep
die was cout ende claer ende diep
so dat hem die claerheit gaf
lust dat hire woude drinken af
hi beette ende deede eer iet lanc
sinen helm af ende hi dranc
vander fonteinen met groten gare
binnen dien dat hi dranc quam dare
ene joncfrouwe met groter vart
gereden op een teldende part
alsi minen here waleweine sach
si ontboet hem goeden dach
si kindene wel tien stonde
hine hadde sinen helm niet gebonden
hi antworde hare tier ure
joncfrouwe god geve u goede avonture
si sprac here walewein waer vaerdi
ine weet ioncfrouwe seit hi
ende wat vaerdi soeken dan
hi seide ic soeke enegen man
ocht wijf die mi seide niemare
van lancelote waer dat hi ware
bedi ioncfrouwe men seget al bloet
tes conincs hove dat hi es doet
si seide daer af ne weet ic niet
maer dat ware scade ende verdriet
ende god moete geven van desen
dat niet waer moete wesen
bedi men soude dat ridderscap sien
alte sere nederen bi dien
ic bidde u dat gi met mi here
coemt herbergen tavont mere
ende si noedden soe sere dare
dat hi vor herbergen met hare
als hi gebeet was camen knapen
sciere diene halpen ontwapen
si leiddene in ene camere daer naer
tirst dat hi geseten was quam daer
een knape die seide tot hare
dat sijn here comen ware
ende hi brinct des ic wel seker bem
wel xxx ridders met hem
ganc wege ende sech hem dat hi
hier binnen come tote mi
doe vragede walewein hare
twi hi brochte so vele ridders dare
die vrouwe antworde hem daer naer
here ic segt u het es waer
over ij milen sal morgen ontstaen
een groet tornoy sonder waen
vorden casteel vander molen sijt seker das
dat in langen geen bat geslaegen was
ende die tornoy in waerre dinc
doet slaen mabonars die coninc
hi es galehoets geslachte
die coninc was van groter machte
ende het es soe besproken al
die dien tornoy verwinnen sal
sal hebben enen spereware
ocht valke diemen sal geven dare
gevalt dat hi ter gaderinge
sine amie met bem bringe
men sal hare geven enen hoeftbant
den rijcsten diemen vint int lant
ende om te bejagene dese ere
wilt hem mijn lief pinen sere
ende doet comen van desen lande al
die ridders die hi met hem voren sal
hi sal mi met hem voren seit hi
omdat men sal geven den hoeftbant mi
mach hijs verdienen in dat plein
nu biddic u here walewein
ende mane u bider trouwen
die gi sijt sculdech allen vrouwen
ende den coninc arture uwen oem
dat gi mijns liefs wilt nemen goem
morgen ende hem te staeden staen
doedijt ic weet wel sonder waen
dat mijn lief boven bliven sal
ende den tornoy verwinnen sal
die ridder quam daer binnen der zale
die van leden ende van lichame wale
gemaect was ende i scone man
die ioncfrouwe stont jegen hem op dan
ende seide haren here al plein
here hier es mijn here walewein
die u sal helpen ten tornoye
morgen den dach des hadde ioye
die ridder ende hi was blide
ende liep tote waleweine tien tide
ende hietene wellecome wesen
walewein vragede na desen
den ridder hoe sine name was
hi seide ic hete taganas
hi seide hoe die tornoy wesen soude
hi bat waleweine dat hi woude
hem ten tornoye in staeden staen
ende walewein belovet saen
hi dankets dat hijt hem behiet
hi seide hine ontsage hem niet
hine soude hebben die ere
vander tornoye in allen kere
si gingen sitten eten tier tijt
ende si waren alle verblijt
vanden belove dat hen dede
walewein si hopeden daer mede
te verwinnen sonder waen
des anderdages sijn si op gestaen
ende wapenden hen metter vart
te varne ten tornoye wart
die joncfrouwe begonste hare cleden
ende pareren ende gereden
herde fierlike ende scone bidien
dat si waende sijn besien
van hoegen baronen ende rike
ende si was oec sekerlike
scone ioncfrouwe datmen ne vant
so scone ioncfrouwe in al dat lant
dus porrede si metten gesellen
die daer waren hordic tellen
ende reden so verre dat si vernamen
dat si op enen berch quamen
daer si sagen neder in dat dal
enen tornoy vergadert al
in een plein dat scone was
maer die coninc maboas
ne droech gene wapene tien dage
hi hadde doen rechten sonder sage
ene leedse in die middewerde
vandien pleine daer hise begerde
daer was sijn wijf in ende met hare
ander vrouwen die quamen dare
dat si den tornoy souden besien
daer was een sconincs nichte mettien
die hare beroemde toe
daert alle die vrouwen horden toe
dat si hebben soude den hoeftbant
bedi datmen daer niemen en vant
diet so wel dede alse hare amijs
ende dat si hebben soude den prijs
maer alse taganas amie quam
ende si dat beromen vernam
si spraker toe al sonder beide
dattie joncfrouwe niet waer ne seide
si sprac twi sprekedire toe also
tagonas amie antworde doe
bedie datter beter ridder es
die nu es comen sijt seker des
wie es hi hoe es hi geheten
gine sult sinen name nu niet weten
maer gi sultene cortelike
wel moegen bekennen sekerlike
die joncfrouwe was gram ende sprac dese wort
tote hare dat si quame vort
bi hare sitten den ridder besien
ende si ginc tote hare mettien
ende sach die ridders wech ende weder
pongieren op ende neder
walewein vragede tien tide
taganase in welke side
dat hi hem bekeren woude
ende hi seide dat hi wesen soude
jegen des conincs lieden sonder sparen
tirst dat si getrect waeren
tote den genen daer si mede
wouden tournieren te dier stede
walewein trac inden rinc daer nare
alse die josterens hadde gare
hem quam iegen metter spoet
een wert riddre ende een goet
elc rechte hem ten andren wart
ende lieten loepen metter vart
die ridder quam scone ende sere
ende brac op waleweine sijn spere
walewein staken weder soe
dat hi ter erden moeste vallen doe
ende metten valle sijn arm brac
mijn here walewein reet vort ende stac
enen andren weder vor sine voete
ende al dat hem quam te gemoete
stac hi vanden perde ende dede
so vele met wapenen tier stede
dat si daer alle spraken of
ende seiden hem groeten lof
ende seiden dat hi in alre wijs
sculdich ware te hebbene den prijs
binnen dien dat si alle te samen
van waleweine spraken so quamen
ij ridders uten castele
wel gewapent die te dien spele
des conincs liden wouden te staeden staen
dies hadden te doene sonder waen
want si waren begonnen faelgieren
walewein hadse in sulker manieren
bereit sine mochten niet mere
die ridders quamen haestich sere
ende alsi inden tornoy quamen
si daedent so wale beide te samen
dat voer haer glavye te dier uren
niemen in tgereide mochte duren
sine moesten vanden perde tumen
ende die van buten moesten rumen
die plaetse waer hen lief of leet
die van binnen liepen hen op gereet
ende mijn her walewein met grooter vart
keerdem te dien ridders wart
so wel dat hen allen wonderde van dien
die dat van hem hadden gesien
hi dede so vele te dier stede
dat sine gesellen hem bleven mede
ende quamen in gene tornoy doe
ende een des graven broeder daer toe
die ccc riddre brachte daer
ende als hi den tornoy quam so naer
dat hi els niet en hadde te bestane
dan recht inden tornoy te slane
sagen si comen daer ter steden
enen ridder doer den mersch gereden
wel gewapent met haesten groet
die hadde scilt ende wapene roet
als hi biden tornoye quam mettien
begonsti gene ridders besien
ende sach dat sgraven ridders wel daden
die ridder was saen beraeden
dat hi ten andren keerde daer nare
alse die vrouwen des worden geware
doe riepen si op hem sere
ay edel riddre edel here
helpt den genen des bidden wi u
die de meeste noet hebben nu
ende hi vor den genen toe
daer mijn here walewein mede was doe
ende hi liep hen op dapperlike
ende hi stac vanden perde vromelike
die irst in sijn gemoet quam daer
den andren ende den derden daer naer
so datten alle diene saegen
sere duchten ende ontsagen
ende die waren an waleweins side
worden gesconfiert tien tide
dat luttel goet gebrac van dien
sine hadden hen geset an tflien
so dattie ioncfrouwen die laegen
ten venstren ende den tornoy saegen
den roeden riddre groeten prijs leiden an
ende seiden dat hi den tornoy verwan
so dat mijn here walewein horde
van desen vrouwen een deel die worde
die uten tornoye was gevaren
om hem te vercoelne tuwaren
so dat hem een knape seide dare
dat inden tornoy een ridder ware
dien besten dien hi oyt hadde gesien
walewein wart sere pensende in dien
wie die ridder mochte wesen
hi plante sinen helm na desen
ende nam ene starke glavie toe
die starcste die hi hebben mochte doe
ende reet opten roeden metter vart
tirst dat elc anders geware wart
liep elc op andren ende staken
so dat hare glavyen braken
si bleven beide op haere perde
mijn here walewein balch herde
dat hi niet af den andren here
ne stac ende dander balch hem sere
dat hine niet of ne hadde gesteken
so dat hem therte dochte breken
hi scaemde hem so sere van dien
ende alle die hadden gesien
die joeste seiden tuwaren
dat si vrome ridders waeren
daerna namen die heren
anderwerf starke speren
si sloegen met sporen die perde
ende onderstaken hen so herde
dattie pinen wart hen beden
sine hadden vanden perde gesceden
die speren braken toter hant toe
si name nuwe speren doe
walewein nam enen starken tien tiden
ende die rode ob ander side
nam enen den starcsten dien hi vant
si lieten loepen beide thant
ende mijn here walewein hi stac
den andren dat sijn spere brac
die rode ridder staken weder
dat hi viel vanden perde neder
ende hi leet over metter vart
ende hi trac daer na sijn swart
ende liep op tsgraven lieden doe
ende jaegetse toten lietsen toe
daer saeten die vrouwen openbaer
alse hise hadde gejaget tot daer
setten si hen ter vlucht sere
alse die niet en mochten duren mere
ende alse die rode ridder siet
dat dander hen ne weren niet
maer dat si emmertoe vlien
ende gescoffiert sijn tot dien
maecte hi thant sine vart
ende riedt toten foreeste wart
walewein was doe op geseten
die na den ridder es gesmeten
hi dreef den rouwe so over groet
dat hi wel woude wesen doet
ende hi in die plaetse niet bliven dorste
hi volgede den ridder sonder vorste
diene vanden perde hadde gesteken
hi sprac hine soude niet gebreken
te ridene vort tallen stonden
tes hi den riddre hadde vonden
opdat hi van arturs hove niet ne si
sal hi iegen hem vechten tote dien dat hi
verwonnen si ocht geslegen doet
anders ne blivet clene noch groet
dus porrede walewein begrepen
met rouwen ende met erscepen
volgende den ridder gereet
die emmertoe vor hem reet
tote dat hi teens forestiers huse quam
dien navont daer hi herberge nam
hi was ontfaen hovesscelike
ende ontwapent dapperlike
ende geleit met groten payse
daer boven inden paleyse
dat scone was ende alse hire quam
wart hi geware ende vernam
dat hestor op ene coche sat daer
ongewapent ende dar naer
spranc hestor op met groter spoet
ende heeft waleweine gegroet
ende was herde blide
ende waleweine ob ander side
makede mede feeste daer af
meerre dan hem sijn herte gaf
hestor vragede hem dar naer
van wat steden dat hi quam daer
hi quam van enen tornoye sprac hi
die hadde geweest daer bi
ende ic hebbe alden dach heden
na enen riddre gereden
met roeden wapenen ende diet mede
ten tornoye wel dede
nochtan magic beclagen mi
vanden selven ridder bedi
hi heeft mi heden sonder waen
die alremeeste scande gedaen
die mi noit vor dien gesciede
bedi daert saegen vele liede
die daer waren menich een
joesteerden wi onder ons tween
ic ne mochten niet gesteken af
met enen steke die hi mi gaf
daer wi reden die derde ioeste
stac hi mi so dat ic vallen moeste
van minen perde daer ter stede
ende wonde mi in die scoudere mede
alse hestor waleweine verstont
hi scaemde hem te dier stont
dat hi ne wiste wat seggen daer toe
bedi hi duchte sere doe
sinen evlen moet te hebbene sciere
ende hine wilde in gere maniere
van waleweine gehaet wesen
ende hi knielde vor hem na desen
ende seide here ic bidde u
om goede dat gijt vergevet nu
ende ic ne kende u niet sekerlike
ende bi alden helichgen van hemelrike
sweric u dat mi dit niet
haddic u gekint ware gesciet
ende als walewein hadde verstaen
dat hem dat hestor hadde gedaen
hi vergavet hem thant daer naer
si waren dien nacht te gemake daer
opten andren dach daer nare
alsi des daeges worden geware
si stoeden op ende droegen over een
te gaedere te ridene onder hen ij
tote dien datse sciede die avonture
ende si reden te gadere tier ure
so lange reden si dat si quamen
dat si ene wilde heide vernamen
als si daer in onder hen beden
enen half mile hadden gereden
so worden si geware tien tiden
ere ouder capellen daer besiden
ende si makeden hare vart
om messe te horne der wart
alsi quamen si beetten doe
ende gingen tiere capellen toe
alsi in die capelle quamen
sine vonden niemen noch en vernamen
die capelle was out ende met allen
die muren gecloven en te vallen
ocht si verrot gewesen
si gingen tien outare na desen
die woeste was ende te vallen toe
si vonden ene cleine dore doe
die tenen kerchove wert ondede
ende si vonden in die stede
enen tombe die was maerberijn
daer hem lettren an dochten sijn
wit ende gemaect subtiellike
ende het was also sekerlike
si besaegen die lettren ende na dien
seiden si diese hadden gesien
wine sijn niet over niet heden
hier comen te deser steden
ende wine sceden henen tameer
wine sullen avonture vinden eer
so dat hestor die lettren las
daer die bediedinge sulc af was
horstut riddre die avonture
vaers soeken tlant al dure
hoedt di wel ende wacht daer af
dattu niet en coems op dit kerchof
om te hoefde tenegen uren
te bringene die avonturen
die hier sijn ende plegen te sine
want het ware verloren pine
ne bestu die keytive ridder niet
die met luxurien es gesciet
dat hi heeft verloren altemale
die avonture vanden grale
te hoefde te bringene daer hi ne mach
weder toe comen op genen dach
beide gesellen hadden tier ure
groet wonder vander avonture
ende seiden dat si sonder waen
die lettren niet wel en hadden verstaen
bi dat si donkerlike spraken
nochtan en lieten si niet bi dien saken
sine gingen beide tier dore
onder walewein ende hestore
doe saegen si enen tombe dare
die sere bernde ende clare
datmen doe wel mochte bi dien
die vlamme eens scachts hoge sien
ende daer waren tomben al omme
wel xij tere somme
die niet en bernden mede
gelijc dattie ene dede
si sagen gerecht op wart
op elc van den xij een zwart
die gesellen hadden tier ure
groet wonder vander avonture
ende als sise lange hadden gesien
hestor sprac te waleweine na dien
siet hier ene sere wonderlike
avonture ende sonder gelike
walewein sprac nu moeten wi
dese avonture proven dinket mi
ende dies oec niet ontberen
willen wi henen sceden met eren
ic bidde dat gi mi laet gaen
voren omme proven ende verstaen
wat wesen mach ende dat gi
hier al stille ontbeit na mi
tote dien dat ic die avonture sal
te hoefde bringen of faelgiren al
hestor seide hi daede alsoe
ende walewein ginc opt kerchof doe
ende als hi den tomben naken began
quam hem meer wonderen an
dant te voren hadde gedaen
bedi hi wart geware saen
dattie swerde te dien stonden
die op die tomben gerecht stonden
te hem wart quamen sonder sage
ende op hem sloegen groete slaege
dat hine hadde gene moete
te stane over sine voete
ende hi wart soe te barenteert van dien
dat hi moeste vallen op sine knien
ende op sine palme alsoe houde
ende als hi weder op staen soude
gevoeldi dat op hem quamen
so vele groter slage tsamen
dat hi niet op ne mochte staen
maer hi viel in onmacht herde saen
ende als hi vander ommacht bequam
ondedi doegen ende vernam
dat hi doe was vor die dore
van dien kerchove daer hi hestore
doe vant daer sijns ontbiden
hi hadde grote scaemte tien tiden
doe seide hi al soude hijt besterven
hi soude noch gaen anderwerven
ter tomben ende alse hi quam daer
vant hi di zwerde noch al wijchgaer
alsi te voren hadden gewesen
hi decte hem metten scilde na desen
ten alren besten dat hi mochte
dat hem niet gedaen ne dochte
bedi hi was doe mesmaect mere
dan hi hadde geweest eere
want hem ten nese enten monde
dat bloet uut spranc tire stonde
ende hadde smertnesse so groet
dat hi te hant waende bliven doet
ende hi viel in onmacht neder
ende als hi daer bequam weder
so quam hi weder ter doren
als hi hadde gedaen te voren
ende hi was soe moede toe
dat hi cume mochte spreken doe
als hem hestor also sach
hi hads int herte swaer verdrach
hi sprac hoe staet met u here
walewein seide qualik sere
ic hebbe sere groeten rouwe
dat ic ne waende bi mire trouwe
nemmermeer hebben dat seggic u
so groeten rouwe als ic hebbe nu
bedi ic bem van al erderike
dongevalleste man sekerlike
hestor antworde waleweine dan
here noch nes niet geboren die man
noch die riddre des sijt gewes
dient niewerinc af mesfallen en es
hestor nam sinen scilt metter vart
ende ginc doe ten tomben wart
hi hadde onlange gegaen
als hi gevoelde groete slaegen slaen
op sinen helm dat hi met allen
sciere ter erden vallen
ende als hi opstaen waende weder
moesti thant echt vallen neder
ende wart te barenteert so sciere
dat hi op mochte in en gere maniere
was walewein sere mesmaect ere
hestor was ne mesmaect mere
so dat hi met pinen gedoegen
mochte tondoene sine oegen
hi rechtem op een stic na dien
ende begonste omtrent hem sien
ende sach ten ingange beneven
der dore lettren gescreven
die dus spraken meer no min
nu meer ne sal niemen comen hier in
dit kerchof hem ne sal moeten gescien
met scanden te scedene vandien
tot datter incomen sal die gone
die es der drover coninginnen sone
hestor toende die lettren daer
waleweine diese las daer naer
ende walewein antworde saen
hine mochte die lettren niet verstaen
si droegen over een onder hen beden
dat si moesten danen sceden
avonturen varen soeken bedi
si hadden daer gefaelgiert seiden si
si reden danen so dat si quamen
in een foreest daer si vernamen
ene cruce daer an gescreven waren
lettren die dus spraken tuwaren
wandelende ridder die in desen hoeken
coems om avonture soeken
besie hier ij wege nu te tide
die een gaet ter rechter side
ende die ander ter slinker mede
maer also lief alstu heves dine lede
wachtu dattu niet dat riden
ne bestaes ter slinker siden
bedi dune suls niet moegen keren
dune suls hebben vele onneren
vander rechter side ne seggic niet
opdatter di te gane gesciet
daer en sal genoech vresen an wesen
als si die lettren hadden gelesen
sprac hestor waleweine toe
ende bevalne onsen here doe
bedi ic wille maken mine vart
recht ter slinker side wart
nadien dattie lettren mi ontraden
ende gi here bi uwer genaden
sult houden an die rechter side
ic ne sal sprac walewein tien tide
ic sal ter linker siden varen
gine sult sprac hestor tuwaren
ic hebbe geseget dat icken sal gaen
si daeden hare helme af beide saen
ende ondercusten hen bede
ende weenden ten gescede
hestor vor sinen pat
ende walewein den sinen na dat
nu sal ic van waleweine bedieden
wat avonturen hem gescieden
nu gewaget davonture das
alse walewein gesceden was
van hestore maecti sine vaert
recht ten foreeste waert
so dat hi omtrent none quam
bi ere riviere daer hi vernam
een pawelgioen gerecht hier vor dare
om te siene watter in ware
als hire quam daer saeten
omtrent vj man ende aeten
walewein sat af ende hi bant
sijn part an ene side thant
hi ginc int pawelgioen sonder sparen
ende groette hen allen die da waren
maer daer en sprac niemen een wort
si besagene fellike ende hi trac bet vort
als hem niemen antworde ne gaf
ende hi stac sinen helm af
ende ginc met hen sitten ter vart
sonder tongordene sijn swart
ende begonste met groten gere
tetene als dies gerde sere
walewein sprac den genen toe
die bi hem sat ende seide doe
lieve here et ende sijt blide
die ridder seide te dien tide
ic ne mach gene bliscap toegen
also lange als ic vor minen oegen
u met mi sie eten niet bedi
ic hads alse wel te doene alse gi
ic verbiede u dat gi in gere wise
u hant ne doet ter spise
doetdijt gi sullet becopen saen
dander seggen si sulne doet slaen
hine scede saen van dane
ic ne micke niewerinc te gane
sprac walewein om u verbieden
doe sprongen si op onder hen lieden
met haecsen ende met swerden ter vart
alse walewein des geware wart
hi trac te hem wart bede
sinen scilt ende sinen helm mede
alse die hem wilde verweren doe
ende si liepen hem alle toe
om hem te nemene sijn leven
den irsten die hem trac beneven
wederstont hi stoutelike gnoech
want hine ten irsten slage doet sloech
ende hi liep opten andren daer naer
ende sloech enen den arm af daer
ende dander vlouwen die dat saegen
ende walewein ne woutse niet jaegen
ende hi ginc te sinen perde
ende hi voer wech sire verde
hi reet dat hi in ene valeye quam
daer hi enen casteel vernam
wel staende daer al om liep
een groet water ende i diep
hi reet der wart also houde
omdat hire in herbergen woude
als hi dus die meeste strate quam
hi reet tes hi ene veste vernam
hi sager op doe hordi daer
een luit dat dochte hem wesen naer
ende hi maecte thant der wart
daer hi dat horde sine vart
als hi daer toe quam hi sach dat
in ene merberine cupe sat
ene joncfrouwe die dreef groeten rouwe
ende riep maria soete vrouwe
wie sal mi hier uut helpen walewein trac
te hare wert die dat wort sprac
alsi waleweine hadde versien
si riep sere op hem mettien
ay edel riddre bi ure genade
tract mi ute desen bade
walewein sloech die hant an hare
ende tracse met beiden handen dare
maer hine mochtse niet verporren doe
nochtan dedire al sine cracht toe
ende provets ij waerf ofte drie
ende als die joncfrouwe sach dat hie
falgierde si seide tier ure
here riddre an dese avonture
hebbedi gefalgiert dinket mi
nu mogedi seggen dat gi
van henen ne sult sceden niet
sonder scande ende verdriet
walewein seide toter joncfrouwe
het es mi leet ende ic hebs rouwe
dat ic u niet verloeste nu
ic deder mine macht toe seggic u
nu biddic u dat gi mi segt waer
bi wat redenen gi sijt daer
ende ocht enich man levet
die macht u te helpene hevet
bi trouwen here antworde si sciere
ic bem hier in sulker maniere
dat ic hebbe gedoeget swaerlike
alden rouwe van erderike
ende ic ne mach nembermere
hier uut worden gedaen here
vor die beste ridder die leeft
hier coemt ende sine hulpe geeft
waer omme ic hier ben nu
dan seggic niemenne noch u
vor dien dat hi comen sal
die mi hier uut sal werpen al
ende sine coemste es hier naer
bedi si sal wesen in dit iaer
ende bi wat redenen dogedi
soe groeten rouwe dat segget mi
si sprac tast dit water een lettelkijn
soe suldijs sciere vroet moeten sijn
doe stac die hant int water die here
maer hine waende nembermere
te tiden uut tracken die hant
omdat hi twater so heet vant
nu mogedi weten sprac die ioncfrouwe
ocht ic gedoge groten rouwe
hi seide ine caent gesien niet
dat gi lange mocht dragen dit verdriet
si seide soudic hebben gestorven
van pinen ic ware lange verdorven
onse here en wille niet van mi
dat ic noch sterve here bedi
hijns noch niet gewroken van ere sonde
die ic dede tere stonde
daer ic omme gedoge dese pine
daer mi noch in staet te sine
gi moecht wel varen alse gijt gebiet
bedi gine moeget mi helpen niet
doe sciet walewein van hare
ende voer ten palayse daer nare
dat wel x knapen sprongen toe
ende leidene int palays doe
daer hi vele ridders vant tien stonden
die alle iegen hem op stonden
ende hietene wellecome wesen
hi ontwapende hem na desen
men gaf hem diere cleder an
ende si begonsten vragen dan
wie hi was hi antworde daer nare
dat hi van arturs hove ware
hier binnen walewein vernam
hoe daer een groet ridder quam
uut ere camere van daer binnen
dien gedraegen brochten met minnen
iiij cnapen met geselscape
datter oec quam van ridderscape
ende hi was een man sekerlike
vanden hogesten van erderike
ende sceen wel edel man wesen
alse die van binnen saegen desen
si seiden te waleweine dese dinc
siet daer coemt onse here die coninc
walewein stont doe op ende groette
den coninc als hine gemoette
die coninc groettene blidelike saen
ende deden bi hem sitten gaen
ende vragede hem wie hi was
walewein berechte hem thant das
die coninc was herde blide daer of
dat walewein was comen in sijn hof
hier binnen heeft walewein vernomen
eene duve uut ere camere comen
die hem al wit wesen dochte
ende in haren bec gedraegen brochte
een rike wiroecvat ende wel geraect
van goude ende van zelvere gemaect
ende tirst dat si comen was in dien zale
wart si vervult al te male
van soeten roeken utermaten
ende alle die inden zale saten
worden so stom datter toe
niemen een wort en sprac doe
maer si knielden alle mettien
tirst dat si dat hadden gesien
ende die duve keerde thant
in ene ander camere die si daer vant
doe liepmen die taflen decken daer
die van binnen saeten daer naer
alle der taflen weder ende vort
ende daer en sprac niemen toe een wort
mijn here walewein hadde besonder
van diere avonture groet wonder
ende sat metten andren ende speelder mede
dat hise doen sach hare gebede
daer na heeft walewein vernomen
uter selver camere comen
daer hi in hadde versien
die duveken een deel vordien
een die scoenste ioncfrouwe die hi sach
noit met oegen vor dien dach
ende si hadde dat hoeft so scone
dat hem en geleec geen onder dien trone
si quam uter cameren gegaen
ende brachte in hare hant sonder waen
een dat rijcste vat van erderike
noit en maecte man desgelike
het was een kelke gelijc genoech
dat si boven haren hoefde droech
ende alle die daer toe sagen
negen hen alsi altoes plaegen
alse walewein dat vat hadde gesien
hi priset herde sere nadien
het dochtem rike sijn ende wel geraect
hine wiste waerof het was gemaect
het ne was van houte no van stene
no van metale negene
ende hi was tongemake das
dat hine wiste waerof het was
daerna sach hi op die joncfrouwe saen
die so edellike was gedaen
ende soe overscone mede
dat hem wonderde vander scoenhede
bedi hem dochte dat hi vor dien
negene scone ne hadde gesien
ende hi sach so vele op hare
dat hi el niewerinc toe nam ware
als die joncfrouwe ginc vor die ridders daer
ende si dat vat droech oppenbaer
elc van hen allen knielde doe
ende alsi cam ten taflen toe
worden vol die taflen gemeenlike
vander bester spisen van erderike
alsi ene waerf omme hadde gegaen
vordie taflen si keerde saen
in die camere danen si quam
daer walewein wel waer toe nam
want hise metten oegen gebrochte
also lange als hise gesien mochte
als hise niet langer mochte gesien
hi sach vor hem op die taflen na dien
ende wart geware thant das
dat groete vervulte van spisen was
vor alle die daer saten gemene
sonder vor hem allene
tirst dat hi dat hadde gesien
hi wart so te barenteert vandien
hine wiste wat doen sonder waen
hi waende iet hebben mesdaen
dat hem gene spise quam toe
gelijc datten andren quam doe
tirst dattie maeltijt was gedaen
si stonden op ende gingen wech saen
so datter niemen ne bleef altoes
ende hine wiste waer hise verloes
ende alse hi selve uut woude gaen
vant hi die dore besloten saen
hi ginc tere venstren liggen doe
ende wart sere pensende emmertoe
hi sach daer comen enen man thant
die brochte enen stoc in die hant
ende sprac te waleweine na desen
ter quader tijt moet wesen
dat gi tonsen venstren gelegen sijt
vliet van henen ter quader tijt
gine moget niet wesen seggic u
gi sijt te onwart daer toe nu
gaet u decken metter vart
in ene camere achterwart
daer u niemen ne moege gesien
ende hi hief op den stoc mettien
om waleweine te slane thant
maer walewein namen hem uter hant
hets al om niet sprac die naen
dune sult sonder scande niet henen gaen
walewein ginc wech na die tale
in enen hoec vander zale
daer hi dat scoenste bedde sach
dat hi gesien hadde vordien dach
walewein ginc ten bedde wart saen
ende als hire op soude sitten gaen
hordi roepen ene joncfrouwe
riddre du starfs bi mire trouwe
cortelike gaestu nu ter uren
sitten op tbedde van avonturen
ongewapent nem die wapene daer
ende wapen di wel daer naer
ganc mettien wapen
ochtu wilt op tbedde slapen
mijn here walewein dede bi scaeden
dat hem die joncfrouwe hadde geraeden
ende ginc op tbedde sitten na dat
tirst dat hi op tbedde sat
hordi een luyt vreselike
hine horde noit dies gelike
het dochtem duvels luyt wesen
ende hi sach comen na desen
ene glavye uut ere cameren daer
daer tyser af bernde claer
ende stac waleweine so onsochte
dat hem niet gehelpen ne mochte
no yser no halsberch tier ure
dat yser no ginc hem die scoudere dure
so dat hi thant in onmacht ginc
vander smerten die hi ontfinc
ende als hi vander onmacht bequam
gevoeldi dat men uut nam
dyser uut sire scouderen doe
ende hine wiste wiet dede noch hoe
hi bloedde sere maer hine sciet
noch ne porrede uut den bedde niet
ende seide al soudemenne ontliven
hi soude in dat bedde bliven
ocht hi soude meer sien van dien
dan hi nochtoe hadde gesien
hi gevoelde dat hi lach sere gewont
ende hi lach also lange stont
alst nacht was ende donker tot dien
so dat hi qualijc mocht gesien
els dan bider manen claerhede
die daer sceen te sulker stede
ten venstren die open stonden
mijn here walewein sach tien stonden
als hi wart siende al omtrent
in ene camere een serpent
dat vreselic was sekerlike
het en es man in al erderike
haddi sulc serpent versien
hine hadde hem vervart van dien
in die werelt es varuwe negene
men mochtse sien an dat serpent allene
het quam in die zale gaende
met sinen sterte die erde slaende
alst een stuc so hadde gedaen
het viel ter erden ende warp uut saen
een vreselic luyt ende huulde toe
alst een stic hadde gelegen alsoe
bleeft liggende oft ware doet
mijn here walewein sach wonder groet
hi sach tserpent uut sinen monde
cleine serpente werpen tien stonde
tote achten die leveden saen
ende alst dat hadde gedaen
ginct in dat palays thant
daert enen lupart binnen vant
den fiersten die mochte wesen
elc bestont andren na desen
ende bestonden beide tier tijt
onder hen enen fieren strijt
ende vochten sere onder hen tween
tserpent waende verwinnen al in een
ende als den serpente dochte
dat hi den lupart niet verwinnen ne mochte
keerdi in die camere al gram
daer hi te voren ute cam
doe quamen die cleine serpentkine saen
ende liepen den groten op sonder waen
ende dat groete hen weder toe
ende vochten onderlinge sere doe
die cleine weerden hen wel tier stont
so dattie strijt so lange stont
dat dat grote serpent die cleine
serpentkine doedde al gemeine
ende die cleine dat grote also
si maecten sulke nose doe
ende sulc geruusch onder hen allen
dat sceen dat dat paleys soude vallen
doe quam daer groet wint ende gesoech
dat hi dat stroyel al wech sloech
dat int paleijs tien tiden lach
waleweine wondrets als hijt sach
lange daerna dochte den here
dat hi wiven horde wenen sere
ende als hi op woude staen daer nare
om te wetene wat dat ware
sach hi comen xij ioncfrouwen
uut ere cameren bevaen met rouwen
ende gingen die ene na dandre doe
drivende rouwe emmertoe
ende seiden ai god lieve here
wiltijt sullen wi van desen sere
ende van deser pinen quite wesen
ende si gingen ter cameren na desen
daer walewein die duve hadde gesien
inkeren opten avont vor dien
ende knielden vor die dore daer
ende deden bedinge dar naer
ende weenden sere emmertoe
ende alsi lange hadden gedaen also
si scieden danen ende daer naer
sach walewein comen daer
enen wel gewapenden ridder thant
scilt omden hals zwert in die hant
ende sprac te waleweine wart
ridder staet op metter vart
ende gaet in enen van genen bedden saen
slaepen die in gene cameren staen
gine moeget hier niet langer wesen
walewein antworde te desen
ine scede van henen niet
so wat so mi daer na gesciet
gi sult ne dodijs niet nu
so sal ic vechten jegen u
walewein sprac eer ic henen scede
ic sal eer vechten hier ter stede
doe sprac die ridder na dien
dat gi niet en wilt met payse vlien
gi moet met crachte vlien dan
ic ontsegge u van nu vort an
ende liep waleweine op herde
met enen getrecten zwerde
walewein dien hi so versochte
weerde hem so hi best mochte
si ondersloegen hen so dicken
dattie scilden braken in sticken
ende dat hare halsberch tien tiden
sere scorden in beiden siden
ende bloedden sere te dien stonden
walewein was gepijnt vander wonden
die hi hadde in die scoudere doe
te barenteert ende gepijnt soe
dat hise gestelpen niet ne mochte
si bloedde soe onsochte
dat hire bi verloes vele crachte
hi gedogede so hi best mochte
ende hi decte hem met sinen scilde
die ander wildi ocht ne wilde
verhaeste hem ende ginc hem so nare
dat hine dreef harentare
als die van groter macht was doe
walewein dogede emmer toe
dat hi sinen adem weder gewan
doe ginc hi den ridder sere an
ende vacht op hem dapperlike
ende dander op hem des gelike
dat so lange gedurde die strijt
dat haer negeen ne was te dier tijt
hine hadde vele verloren
vander cracht die hi hadde te voren
ende die macht hadde op te stane weder
bedi si waren gevallen neder
si hadden so sere gevochten tot dien
datmen die plaetse mochte bedect sien
metten stucken van scilden ende van maelgen
van halsbergen die si daeden faelgen
ende elkerlijc was soe verdoeft
dat hi niet op mochte heffen sijn hoeft
maer laegen ter erden in onmacht doe
si laegen verdoeft lange also
walewein entie riddre onder hen beden
herde onverre van een gesceden
doe begonste al tpaleys te levene
ende die venstren groete slage te gevene
ende het begonste donderen doe
ende een vreselijc weder werden toe
maer het ne regende min no mere
walewein was te mayheert sere
ende hi was vermoyt so onsochte
dat hi thoeft niet op heffen mochte
ende hi hadde die herssene soe versmort
vanden dondre die hi hadde gehort
dat hi niet vroet en was das
weder het nacht ocht dach was
daer quam soete een wint na desen
dat een wonder sceen wesen
mettien so quamen daer neder
inden paleyse wech ende weder
stimmen die songen soe soetelike
men vonde in die werelt gene gelike
vanden stimmen ende van desen
mochtenre wel cc wesen
mijn here walewein sonder waen
ne mochte haer singen niet verstaen
sonder dat hi verstont daer of
dat si songen glorie ende lof
moete hebben ewelike
die coninc van hemelrike
ende eer die stemmen worden verstaen
was dat palays vol sonder waen
vanden soetsten roke die mochte wesen
her walewein vont binnen desen
die stimmen soe bequamelike singen
ende soe soete dat hi bi dien dingen
niet ne waende horen menscelike
die stimmen maer geestelike
het was also sonder waen
hi ontdede sijn oegen saen
hine mochte niewer omtrent hem sien
doe wisti wel gewarlike bi dien
dat gene erdsche dingen ne waren
die hi gehort hadde tuwaren
omdat hise niet sien ne mochte
hi hadde verloren so sine crachte
dat hi niet op ne mochte staen
nochtan haddijt gerne gedaen
mettien hi die scone joncfrouwe vernam
daer si ute ere camere cam
die des avonts droech te voren
dat scone vat alse gi moeget horen
ende daer voren ij wiroecvate
die scone waren utermate
ende alsi inden middel quam
vanden paleyse si nam
dat vat ende deedt vor hare staen
op ene tafle sonder waen
die selverijn was walewein sach dat
stonden omtrent dat helichge vat
x wiroecvate van groter haven
die eenpaerlike wiroec gaven
ende alle die stemmen begonsten doe
met soeten lude singen emmertoe
soeteliker dan enich gedochte
van minschen gepensen mochte
ende dit was die sanc daer of
ere bliscap ende lof
moete hebben ewelike
die soete here van hemelrike
daer na als die vorseide sange
also hadden geduert lange
die ioncfrouwe daer ic af seide
nam dat vat al sonder beide
ende droecht weder dat hem dochte
in die camere danen sijt brochte
ende hine horde nemmeer vort
die stemmen die hi hadde gehort
doe worden alle die venstren ondaen
vanden palayse ende loken saen
dat palays wart donker nadien
dat walewein niet mochte gesien
maer het geviel hem wel ter stont
dat hi hem gevoelde al gesont
ende also gans ocht hi vor desen
niet tongemake en hadde gewesen
ende hine hadde geen arch tier stont
van dat hi in die scoudre was gewont
want hi was al gesont tien tide
hi ginc in hoege ende blide
den ridder daer hi iegen vacht soeken
al dat hi mach in allen hoeken
dien hi altoes niet ne vant
maer hi horde comen al te hant
vele lieden te hem wart
ende hi gevoelde dat sine metter vart
bi arme bi voeten altemale
namen ende droegen uter zale
ende dat sine herde vaste bonden
ende in ene kerre leiden tien stonden
des ander daeges alse die sonne op quam
wert hi ontwake ende hi vernam
hem selven in ene kerre
des hi drove was ende erre
ende in die bome een onsalich part
dat cume v pont was wart
hem dochte dat hi onteert bi desen
meer was dan enich man mochte wesen
sine scaemnesse was soe groet
dat hi wel wilde wesen doet
doe quam daer ene quene gegaen
met ere sorgyen ende ginc slaen
dat pert ende vordene vort
metter kerren al dore die port
alse die lodders in die kerre daer
den ridder sagen si liepen daer naer
ende warpene met linginen ende met messe
ende leidene met sulker scinnesse
tote dat hi quam buten der steden
ende alse hi die brugge was leden
lietene die quene ende ontbant
ende seide vander kerren thant
ganc gi hebter op geseten
al te lange dat suldi weten
hi spranc daer ave metter vart
ende ginc sitten op sijn part
hi vragede der quenen daer nare
hoe die casteel geheten ware
cambonoyc es hi geheten
hi es drove ende erre van hare gesmeten
ende hi vloecte die ure dat hi
oit geboren wart daer bi
hi was ridder diemen vinden mochte
die meest scande hadde dat hem dochte
aldus vor mijn her walewein
met groten rouwe dor dat plein
ende hi reet den dach lanc
dat hi en at noch en dranc
so dat hi tsavonts herbergen quam
daer hi enen heremite vernam
ende hi horden vesperen daer
die heremite seide daer naer
dat vesperen waren gesongen dare
hoe hi hiete ende wie hi ware
ende mijn here walewein seide
hem altemale die waerheide
alse die heremite dat hadde vernomen
seide hi wel moetti sijn comen
gi sijt man vander werelt here
dien ic te siene begere mere
om goede waer lagedi te nacht
hi was so drove dat hi gene macht
hadde te antwordene dan
doe wart wel geware die man
dat walewein sere tongemake
was om enichgerande sake
doe liet hi daer af die tale staen
ende seide tote waleweine saen
here ne sijt tongemake niet
om sake die u es gesciet
hen es so goet man in die werelt al
hine heeft somwile ongeval
walewein sprac ic kinne wel dat
goeden lieden op sulke stat
mesfalt mer noit en quam an
sulc ongeval enen man
alse mi binnen viij dagen an comen es
hi maecte den heremite vroet das
ende seidem sine avonturen met allen
also alsi hem waren gevallen
die goede man begonste op hem sien
ende hi sconfierde hem van dien
so dat hi niet ne brochte vort
binnen langen tiden een wort
tirst dat spreken mochte die goede man
sprac hi dus waleweine an
walewein dat gi daer saget dat
was thelichge grael ende thelichge vat
daer in was dat helichge bloet
dat ute jhesus siden woet
ende om dat gi u niet daer iegen
oetmoedicht alse goede lieden plegen
was u sculdich in rechter waerheit
sijn broet te sine ontseit
ende also waest sekerlike
alse gi selve saeget openbaerlike
si waren allegader daer ter stat
welgedient daer men uwes vergat
mettien mijn here walewein seide
om goede segt mi die waerheide
van avonturen die ic sach
binnen den palayse daer ic in lach
die goede man antworde here
bi mi ne weetti tavont mere
nochtan dat niet bliven ne sal
gine sulter weten noch al
mijn here walewein seide noch
ay lieve here segt mi doch
ocht gi daer af nu weet iet
vanden serpente wat bediet
ic salt u seggen sprac die goede man
ende en vraget mi nemmeer dan
bedi in gere manieren here
ic ne segge daer af niet mere
here het es waer dat gi saget
in die camere daer gi in laeget
dat serpent dat uut sinen monde
serpentkine warp te dier stonde
ende dat serpent doe ginc van daen
ende ginc int palays saen
daert den lupart in vant
daert iegen vacht thant
dat serpent mochte inde vart
niet verwinnen den lupart
ende keert weder daent was comen
als die serpentkine hadde vernomen
liepen si op hem met haesten groet
ende elc sloech andren te doet
here al dit sagedi daer
walewein seide gi segt waer
nu sal ic u bedieden seide
die goede man die waerheide
dat serpent dat starc was ende groet
dat sal wesen ic segt u bloet
na dien dat ict weet ende kinne
artur u oem in minen sinne
die uten lande sceden sal
ende laeten vriende ende sijn lant al
also alse dat serpent die clene
serpentkine liet bliven allene
ende alst serpent vacht met crachte
jegen den lupart dient niet ne machte
verwinnen also sal tuwaren
die coninc op enen ridder varen
dien hi niet verwinnen ne sal
nochtan sal hire toe doen sine macht al
ende gelijc dat serpent weder ginc
in die camere na die dinc
datten lupart niet ne mochte verwinnen
noch onderdoen in genen sinne
also sal artur te hant
weder keren in sijn lant
als hi siet dat hi niet sal
dien ridder moegen verwinnen al
ende die bedietnesse van dien
dat gi te diere tijt niet en mocht gesien
dattie grote strijt gewarde
tusscen den serpente entien luparde
es dat van uwer doegt dat liegt al
ende van uwen ridderscape uutgaen sal
alse die coninc sal keren te sire stede
alse dat serpent in die camere dede
so sullen hem oploepen die sine
gelijc dat die serpentkine
opliepen den serpente dat was so groet
ende sullen den coninc slaen te doet
ende hie hen lieden dat weetti wel
van dien dattien serpente gevel
wat die bediedenesse es daer of
nu moetti mi doen een belof
ende minen wille sonder waen
gelijc ic den uwen hebbe gedaen
walewein vragede hem wat dat ware
die goede man seide openbare
ic wille dat gi mi zwert here
dat gi dese dinc nemmermere
ne sult ontecken no bringen vort
die gi hier van mi hebt gehort
walewein swoert alse hi visierde
maer vander tale te mayhierde
walewein doe herde sere
ende toende bliscepen mere
dan hem sine herte gaf ende sijn sin
walewein bleef den nacht daer in
ende die goede man dede sine macht
om hem taysierne dien nacht
des ander daeges alse die dach quam
horde walewein messe ende nam
sine wapine ende deedse an
ende nam orlof anden goeden man
ende reet als hi dede te voren
nu ne suldi nembermee van hem horen
mar gi sult horen hoe hestoer
lanceloete soeken voer
die avonture seget hier ter steden
alse hestoer van waleweine was versceden
dat hi alden dach dore doe
reet toter vespertijt toe
so dat hi te vespertiden vernam
enen man die in sijn gemoet quam
die tote hem seide here
riddre gi rijt alte sere
ende hestor vragede hem waer bi
gine sullets niet meer weten van mi
seide die naen ende sonder tale mere
setti hem ten wederkere
hestor die dit hadde gehort
reet emmer sinen wech bet vort
so dat hi vort gereden quam
daer hi enen steen gerecht vernam
daer hi lettren ane gescreven vant
die hi begonste lesen te hant
daer las hi gescreven dese wort
nieman en ride van henen vort
het ne si dat hi sine scande
hier soeke inden lande
hine wilde niet wederkeren daer bi
hine soude eer redene weten twi
hi reet vort al sonder waen
ende hadde sinen helm af gedaen
doer die heitte ende hi gemoette
twee joncfrouwen die hi groette
ende si hem weder ende elke seide
het es groete jamerheide
here van u die so scone sijt
maer wat si seiden te dier tijt
hine verwarmde hem niet om die wort
maer hi reet tien castele bet vort
als hire bi quam vant hi een diep
ende een groet water dat sere liep
ende ene brugge daer over ende hi
vant mede onder enen boem daer bi
ene joncfrouwe die hi groette
ende si hem weder met goeder moete
si seide here gi vaert
qualike tien castele wart
hestor seide joncfrouwe waer bi
si seide ic sal u seggen twi
si wijsdem enen ridder daer naer
ende seide siedi den ridder daer
bider bruggen hi seide te hare
jay ic wel si sprac daer nare
hi es die beste joesteerre seggic u
na minen wane diemen vint nu
gi sult jegen hem moeten joesteren
gine sult u niet moegen verweren
ende hi sal u verwinnen ende hi sal
u werpen daer hi dandre warp al
waer warp hise dan sprac hi
hi warpse int water seide si
beide ridders ende perde
nu doet wel ende vart uwer verde
bedi coemdi ant joesteren
jegen hem het sal u deren
ende gine sult niet moegen winnen an dien
hi seide joncfrouwe ic saels besien
hi bevalse goede vriendelike
ende reet ter bruggen dapperlike
daer hi genen ridder vant
die hem dus toesprac altehant
ridder nu hoet u jegen mi
die ander seide soe soude hi
si begonsten hare orse nopen
met sporen ende quamen gelopen
met gerechter glavyen beyde
met groter gewillicheyde
dat elc op andren sere stac
die riddre vanden castele brac
op hestore sijn spere doe
ende hestor geraecten soe
dat hine neder stac met allen
dat hi int water moeste vallen
daer hi in verdronken ware tien stonden
en haddi int water niet vonden
daer hi hem ane helt metter vart
hestor ne sach niet dar wart
ende reet ter porten wart recht vort
die te dien castele behort
als hi daer binnen waent gaen
sluutmen vor hem die porte saen
ende hi vragede enen man das
waeromme die porte gesloeten was
hi sprac si es gesloeten here
datter geen ridder mere
in comen ne moet hine sal sweren
dat hi sal televereren
vanden quaden costumen die sijn
binden castele met alder macht sijn
hestor gaf antworde daer toe
dat hijt wel gerne sweert also
doe seide tote hem die goede man
here sekeret also dan
ic doet gerne sprac hestor daer naer
men ontdede hem die porte daer
hi voer binnen daer na seide hi
nu biddic dat gi berecht mi
vanden costumen van hier saen
hi sprac ic salse doen verstaen
hier binnen es een ridder here
die fel es ende hovardich sere
die fierste die felste die mach sijn
sijn es dese casteel fijn
hi es goet ten wapenen dat seggic u
wine kinnen genen soe goeden nu
en omdat hi hem kinnet so machtich
van groter prouetsen ende so crachtich
vecht hi jegen die ridders alle
die hier comen bi gevalle
als hi enen verwonnen heeft hi doet
dien ontcleden metter spoet
al naect ende diene tier ure
al die straeten slepen dure
dese costume pleget die ghone
an ridders die vremde sijn te doene
noch es er ene die es mere
wonderliker ende dorper sere
hi neemt onse dochteren dagelike
scone kindren ende rike
opdat si sijn magedekine
ende plegeter mede te sine
ende alse hise geonneert heeft
hi neemtse thant ende gheeft
sinen serianten diese vort an
te haren amien houden dan
hi heeft onteert in deser wise
c joncfrouwen van hogen prise
so dat wi liever te wesene doet
hadden dan in desen noet
ne hebbedi here verstaen vele
der costumen van den castele
nu moetti u pinen here dat gi
die costumen af doet bedi
dat gi niet wilt versworen wesen
hi antworde dat hi van desen
na sine macht hem soude onderwinden
opdat hine wiste waer vinden
die goede man seide daer nare
hi soudene leiden daer hi ware
si namen hestore metter vart
ende leidene in enen nuwen boengart
vol van bomen van groter warde
sonder dat stont in die middewarde
ene viercante plaetse tier tijt
die beide breet was ende wijt
ende daertoe was beloken dat parc
met groten zwaren stenen ende starc
si wijsden hem enen horen na die dinc
yvorijn die an i boem hinc
si seiden here wart u bequame
dattie here vort quame
gi sout moeten te voren
indelike blasen den horen
te hant nam dien horen die here
ende blieser in so sere
dat hi verre mochte sijn gehort
te hant quam daer een ridder vort
ute enen torre gereden
ende hadde een wit pert bescreden
hi was ongewapent aldoe
hi was camus ende fel toe
tirsten dat hi hadde gesien
hestore hi groetten na dien
ende hestor met pinen zware
groettene weder dare
die ridder bat hestore das
dat hi hem seide wie hi was
hestor antworde hem
wat hebbedi te doene wie ic bem
gine weet van mi tavont mere
gine sult mi sekeren ere
mine begerte te doene
u begerte sprac die gone
en doe ic niet ine sal in dien
mine bate ende mijn ere sien
nu maect mi vroet das
welc u begerte es
hestor sprac mijn wille ware
dat gi swoert oppenbare
dat gi genen man nembermere
in desen casteel en daedt onnere
noch oec riddren daer nare
vor dat hi van u verwonnen ware
wildi geloven bi ure trouwen
dat gi nembermee gere joncfrouwen
onnere ne doen sult gi moegt bi desen
wel te minen wille wesen
ic soude dan seggen wie ic ware
die ridder seide daer nare
sone segdijt niet anders mi
hestor seide neen hi
die ridder seide nembermere
ne doe ic riddren onnere
ine sal u eer hebben gedaen
onnere dat weet sonder waen
die ridder sciet thant van dan
ende dede sine wapene an
die in die plaetse waren doe
spraken dus hestore toe
here weetti waerbi dat hi nu
ongewapent quam tote u
hi waendu onderdoen met spraken
ende pays iegen hem doen maken
ende dat gi af sout hebben gedaen
u wapine want also saen
als hi u ontwapent hadde gesien
hi hadde u gevangen na dien
ende also vele scanden gedaen tier stonde
alse man visieren soude met monde
ende hi heeft aldus nochtan
geonneert menegen goeden man
daer wi gerne wrake af souden sien
binnen dien dat si spraken van dien
so was die riddre an porre
ende quam gereden uten torre
wel gewapent ende rikelike
met roden wapenen sekerlike
anden hals enen roden scilt
ende een spere dat hi in die hant hilt
als hi hestore sach seide hi
riddre hoet u nu vor mi
bedi ine versekere u niet
noch ic u seide dander wats gesciet
ic ne sach noit ridder vor nu
dien ic so sere haette alse u
si voren in die plaetse beide
in dien boengart daer ic af seide
ende onderliepen hen sere
beide te gader met groten gere
so dat si hem so onderstaken
dat haerre beider glavyen braken
ende elc droech andren ter erden
so dat si vielen af vanden perden
ende si beide des geloeft
bleven liggende al verdoeft
hestor rechte hem irst op daer
ende die ander ridder daer naer
doe gingen si groete slage slaen
elc op andren sonder waen
dat dat vier tien tiden
uten helmen spranc in allen siden
ende dat hen spartten die oegen
vanden laste dien si droegen
van slaegen wilde elc of ne wilde
si sloegen te stucken die scilde
ende scoerden die halsberge mede
metten zwerden van goeder snede
si waren beide so gelike
in weren dat men niet lichtelike
weten mochte wiet best hebben sceen
wie die minste goet was van hen tween
dien ridder quam so groete heytte toe
dat hi sterven waende doe
hestor verhaestem sere na dien
ende dedene wisschen ende vlien
dore die vrese van sinen zwerde
datten hadde gequetst herde
hi dectem metten scilde emmertoe
mettien dats hem was bleven doe
hestor die van groter stoutheden
vol was ende vromicheden
gaf hem zware slage vele ende gnoech
so dat hine so sere sloech
ende met so groter gewelt
opten arm daer hi tzwart mede helt
dattie arm af vloech ter erde
al metter hant ende metten zwerde
die gene crijste sere doe
hestor stac sijn zwert inden scoe
ende trac hem den helm af van den hoefde
ende behiet hem ende beloefde
dat hi hem thoeft af soude slaen
hine lyede verwonnen saen
dat dander al wederseide
hestor sloech al sonder beide
hem dat hoeft af al erre
dat vloech wel eens scachts verre
hestor vragede hen daer naer
die in die plaetse waren daer
ocht hi iet hadde te done mere
si antworden ja ghi here
gi moet die vrouwe met groter weren
van desen castele dilevereren
die hier onder dat ons weget
in enen hole gevangen leget
daer ij liebarde wachten hare
hi seide dat hi gereet ware
te done haren wille vort an
si seiden nu volget ons dan
si leidene onder den tor daer naer
ende wijsden hem een hol daer
daer die vrouwe in lach gevaen
ende wijsdem waer hi soude in gaen
hestor seindem metter hant
ende ginc in dat hol thant
men mochter wel sien weder ende vort
bedi die erde was gescort
datter dore dat licht in quam
so dat hi die liebaerde vernam
die daer ten ingange stonden
met yserinen ketenen gebonden
ende wachten den inganc also
datter niemen in comen mochte doe
daer die vrouwe in lach tien tiden
si wachtense so in beiden siden
hestor sach wel dat hi tien tiden
mids doer die liebaerde moeste liden
soude hi ter vrouwen comen
hi heeft sinen scilt genomen
ende hi quam met sinen zwerde
gegaen mids doer die lieberde
die vreselike geberden
ende ute warpen vele erden
met claeuwen ende met sterten toe
ende sloegen om hen doe
hestor ginc jegen den liebart
die sere spranc te hestore wart
die hem naest was gespart
ende hestor hadde gereet dat zwart
ende sloech hem die vorste voete af
met enen slage die hi hem gaf
daer na verhaeldi noch enen slach
ende slaet den liebart al dat hi mach
ende gaf hem enen slach op thoeft
dat hijt hem in ij stucken cloeft
ende hi vor hem doet viel int sant
hi bestont den andren thant
alse dander liebart heeft vernomen
hestore te hem wart comen
hi rechte hem daer ter stede
op sine achterste voete mede
hi gegreep hestore biden scilde
weder hi wilde ocht ne wilde
metten claeuwen dattie scilt brac
ende hine hem vanden halse trac
so dat hestor daer met allen
doe ter erden moeste vallen
ende alse die liebaert wilde
sine claeuwen trecken uten scilde
hestor die op was gestaen
ende met scaemnessen bevaen
omdat hi was gevallen neder
liep den liebaert op weder
so stoutelike wie dat hadde gesien
souden geprijst hebben van dien
ende sloegen in dat ansichte
groete slage ende gedichte
so dat hi hem enen slach gaf
dat hem dat museel vloech af
die liebart die op hem scieten wilde
was soe verworren inden scilde
daer sine claeuwen alle in staken
dat hi hem niet mochte genaken
doe liep hem hestor op herde
ende sloech hem thoeft af metten zwerde
ende die claeuwen daer toe
die in den scilt staken noch doe
daer na es hi ter vrouwen gegaen
hi groettese ende si hem saen
hi sloech die ketenen af tien stonden
daer die vrouwe met was gebonden
doe nam hise bider hant
ende leidese uten prisone thant
ende brachtse toter steden
daer die lieden sijns ontbeden
tirst dat si saegen hare vrouwen
si vergaten al haer rouwen
ende ontfingense blidelike
ende hestore al desgelike
ende leidense ter kerken daer naer
ende gingen allen met hen daer
loven ende danken onsen here
dat hi hen hadde gedaen dese ere
ende alsi uter kerken quamen
quamen die lieden altesamen
geparert die minste metten meesten
ende maecten hen vele feesten
aldus quamen si inden zale
die si vonden geparert wale
hestor ginc metter vrouwen sitten daer
ende vragede haer daer naer
hoe si hiete si seide thant
ic bem orgale van grakenlant
ende dese casteel heet also
si vragede hem om haer liede doe
hi seide si hebben bliscap groet
omdat hare viant es doet
es dan doet margarijs
ja hi vrouwe wat weettijs
sagedine doet segt mi
ic slogene selve doet seide hi
met minen handen si seide tier tijt
u handen moeten sijn gebenedijt
ende uwe lichame namelike
boven alle mannen van erderike
ende gebenedijt si die macht ons heren
die u her wart dede keren
gi hebt mi gegeven in minen sin
die meeste bliscap diere noit quam in
gi hebt mi gewroken sonder waen
van die mi meest scanden heeft gedaen
ende algader om niet here
hets waer hi minde mi so sere
alsic maegt was ende daer binnen
versochti mi dicken van minnen
maer ic kindene so putertieren
ende fel dat ic in gere manieren
hem minnen ne woude dan
nochtan lach hi met versokene an
dat eens die tale liep so verre
dat ic seide een deel erre
hine liete mi in payse van desen
ic souden tongemake doen wesen
hi was fel ende verweent mede
ende seide mi op grote lelijchede
daert mine lieden horden toe
ende een mijn neve horde doe
ende hi was herde gram om die sake
die hi sprac ende tongemake
alse margarijs dit hadde verstaen
hi ontboet ridders ende seriante saen
alse vele als hire hebben mochte
die hi alle op mi hier brochte
in desen casteel al bi nachte
ende wan mi aldus af met crachte
hen alle die mine manne waren
dedi doet slaen sonder sparen
die niet en wilden worden sine man
so datter hem so vele vielen an
ende hem manscap daeden bi dien
dat si hem anders en mochten ontflien
ende hi quam daer na o wach
in mine camere daer ic lach
ende hi lach met crachten bi mi
als hijt hadde gedaen ne woude hi
mi niet trouwen noch te wive ontfaen
maer hi dede mi sciere vaen
ende dede mi leggen tier stont
in dat hol daer gi mi vont
ende bi mi die ij lieberde
ende hi seide ende hi swoer herde
ic soude also bliven keytive
toten inde van minen live
en waer dat enich ridder quame
die mi uten prisone name
bi sire doeget ende bi sire manlijchede
ende alle die vanden castele mede
dedi sweren also dat si
waer dat sake dat hi storve vor mi
mi na sine doet souden gevaen
houden ende niet laeten gaen
ende hebbe in swaerre droefheit here
iij jaer gelegen ofte mere
ende hebbe geten dinc negene
dan water ende broet allene
nu hebbic u vertelt al
mijn avonture ende mijn geval
nu biddic u dat gi segt mi
wanen gi coemt ende hoe u name si
hi berechte hare sciere das
ende seide dat hi hestor was
ende geselle van sconincs arturs hove
ende vander tafelronden gelove
die joncfrouwe seide na desen
here gi moet te bat comen wesen
dat gi van arturs hove sijt
gi sult mi danne wel nu ter tijt
weten te seggene niemare
van enen riddre die es dare
mede geselle alse gi
hestor seide hoe heet hi
lancelot van lac sprac die vrouwe
hestor seide bi mire trouwe
van hem ne weet ic nu ter stede
te seggene gene sekerhede
bedi in sconincs arturs hof
en es daer gene niemare of
daer omme sien wi comen in gelove
wie xij van sconincs hove
ende sijn geporret nu ter ure
om hem te sokene al dure
die lande harentare
tes wi weten rechte niemare
weder doet es so leeft hi
die vrouwe seide segt mi
ay lieve vrient waer mach hi wesen
hestor seide hare na desen
die niemare die brochte daer of
die coninginne in arturs hof
ende alsi dat hadde verstaen
si viel neder in onmacht saen
ende als si bequam seide si
tongemake ende drove daerbi
ay god here hets scade groet
van lanceloete es hi doet
nemmermee ne sterft sijns gelike
ende si weende jamerlike
hestor vragede hare doe
waer si lanceloete kende alsoe
si antworde bi saken negene
ken icken dan bi siene allene
want sint dat hi ij maent out was
ne sag icken niet sijt seker das
nochtan es hi mijn recht swere
ende ic hebbe seder here
daer ic int prisoen was
sulke niemare gehort das
dat ic weet dat hi leeft
ende om die doegt die hi in heeft
minne ickene boven allen man
hestor seide hoe mogedi dan
int prisoen dat hebben vernomen
daer niemen tote u ne mochte comen
dan doer die liebarde die ic sloech doet
het mochte men brochte mi broet
ende water tere ander stede
daer ic mijn leven leidde mede
hestor sprac berecht mi das
waerbi lanceloet u recht swere was
si seide daer bi het was mijn moeder
des conincs bans suster ende hi haer broeder
die coninc was van beynoec algader
ende hi was lanceloets vader
ende mijn moeder quam met haren
broeder in dat lant gevaren
ende hi huwese an minen vader
maer si waren onlange te gader
dat ic geboren was maer een half jaer
mine moeder starf daer naer
ende mijn vader starf binnen vii jaeren
ende alsi beide doet waren
omdat ic jonc was ende clene
verlosic al mijn goet sonder allene
desen casteel daer gi nu in sijt
hadde mijn vader geleeft langen tijt
ic hadde een rike wijf gewesen
nu bem ic tonder van goede bi desen
hestor seide doer lanceloets wille
bem ic u riddre lude ende stille
hi was daer dies nachts wel ontfaen
ende hem was vele eeren gedaen
sander dages als hi hadde gehort
messe vor hi in die queste vort
davonture swiget van hem nu hort
van minen here yweine vort
davonture doet nu verstaen
alse mijn here yweyn was gegaen
van sinen gesellen hi reet doe
iij dage emmer toe
dat hi gene avonture en vermam
so dat hi opten vierden dach quam
omtrent primetijt gevaren
in enen bosch daer voglen waren
hi hadde sinen helm af gedaen
omdat hi met heyten was bevaen
hem quam te gemoete in die vart
enen joncfrouwe op een teldende part
hi groetese ende si hem also
ende si begonste lachen doe
hi pensede dat sonder sake niet ne ware
ende doe sprac hi tote hare
joncfrouwe op trouwe biddic u
segget waeromme gi lacht nu
ic salt u seggen sprac die ioncfrouwe
wildi geloven bi ure trouwe
dat gi mi sult geven ene
gichte die u sal costen clene
ic salse u gerne geven sprac hi
si seide ic sal u seggen daer bi
die dinc daer gi omme vraget
ic quam gereden sprac die maeget
vor een paeuwelgioen hier int lant
daer ic een ridder ende sijn lief vant
daer hordic dattie joncfrouwe
den ridder maende bi sire trouwe
daer si waren vor tpaeuwelgioen
hoe vele hi doer hare soude doen
die ridder antworde tien tiden
ic ne late u heden liden
ridder noch joncfrouwe ic ne sal
u hare peerde geven al
si antworde soe wout also
alsic daer leet spranc die ridder toe
ende woudemi nemen mijn pert daer
als hi oec hadde gedaen maer
dat hem die joncfrouwe dede
wedergeven mi ter stede
als ic van hem sciet ic seide tien tiden
datter noch wel sulc mochte liden
diene logenare soude maken
van sinen beromelike spraken
hi antworde mi doe
dat icker daede al mine macht toe
ende nu moestic lachen bi dien
tirst dat ic u hadde versien
bedi ic wiste wel also houde
dat icken logenare maken soude
woudix u bidden nu hebbict u
waerbi ic loech weetti nu
wat mijn heeschen sal wesen hier of
dat gi mi doet gelof
dat es mijn heesch here dat gi
des ridders part wilt geven mi
die mi woude nemen tmijn
hi seide bider trouwe sijn
hi soudere al sine macht doen toe
ende si leidene daer wart doe
dus voren si te gader dare
mijn here ywein vragede hare
joncfrouwe weetti iet wie ic si
jay ic here antworde si
ic weet wel dat gi here ywein sijt
sconincs uriens sone ende tier tijd
reden si te gadere tes si quamen
daer si dat pawelgioen vernamen
si toende hem dat pawelgioen daer
die ridder in was ende spranc daer naer
uten pawelgioene metter vart
ende sat gewapent op sijn part
ende sprac tote yweine mettien
van also verren als hine mochte sien
here ridder gi moet gaen te voet
want mijn lief u part hebben moet
yweyn antworde metter vart
moet u lief hebben mijn part
soe moet ic uwe hebben sonder waen
want ine mach te voet niet gaen
gi moet mi geven antworde hi
of gi moet vechten jegen mi
ic ware dan een recht musart
sprac ywein gavic u mijn part
sonder anders daertoe te doene
die ridder sprac vanden pawelgioene
gine wilter danne els niet doen toe
nenic sprac yweyn doe
wie moeten dan vechten wat soes gesciet
anders ne mogedi henen niet
doe haelden si beide udewart
ende vergaderden met groter vart
so dat op minen here yweine stac
die ridder ende sijn spere brac
ende spleet ontwee vander steke
maer die halsberch en mochte niet breken
hi was soo vast sonder faelge
datter niet af gebrac ene maelge
mijn here ywein droech bet neder
sine glavie ende staken weder
dat sine glavie ginc bede
doer sinen scilt ende halsberch mede
ende wondene in die slinke side
ende geraectene soe tien tide
dat hine droech neder ter erde
met groter macht van sinen perde
ende hi sloech sine hant an tpert
ende gavet der joncfrouwen metter vart
die met hem was comen daer
ende hi vragede hare daer naer
ocht hi van sinen gelove ware
wel gequijt doe jegen hare
si seide ja hi wale van al
met desen hise goede beval
ende hi liet daer die joncfrouwe
vanden pawelgioene in rouwe
om haren amijs daer hare af dochte
dat hi niet genesen en mochte
mijn here ywein vor sire verden doe
ende reet toter vespertijt toe
doe gemoetti ene joncfrouwe
die dreef herde groeten rouwe
mijn here ywein vragede hare
waerombe si drove ware
si seide ic bem drove bedi
mijn amijs hadde bevolen mi
enen dien scoensten spereware
die iewerincs was hare noch dare
ende hi haddene herde wart
daer ickene soede vueren thuus wart
ende ic vore ene loedse leet
quamer een ridder uut gereden
die mi mijn vogelkin daer nam
mijn lief saels wesen herde gram
ende hi sal mi slaen te doet
bedi hi sal wanen al bloet
dat icken iemen hebbe gegeven
daeromme sal hi mi nemen tleven
mijn here ywein seide joncfrouwe
legt neder desen groten rouwe
ende wijst mi den genen die u
u vogelkin hevet genomen nu
ic salt u weder geven ocht hi
sal met wapenen verwinnen mi
si seide here gi moet van desen
van goede gebenedijt wesen
si leidene tes hi ter loedse quam
daermen den spereware haer nam
alsi daer comen waren hi seide
joncvrouwe nu gaet in sonder beide
daer gi uwen spereware siet
neemtene en laetes niet
ic gelove u bi mire trouwe
mine macht te doene daer toe joncfrouwe
dat ic u jegen die gene al
diet weder seggen bescudden sal
ne vindene niet so wijst mi
den genen dien u nam bedi
ic saelt u doen betren sonder wanc
die joncfrouwe seits hem groeten danc
maer ic hadde liever mocht sijn
met minnen dan crachte tmijn
ne mogedijt niet hebben met minnen
ic saelt met crachte dan gewinnen
si gingen in die loedse sniemen
sonder te groetene yemen
ende hi seide joncfrouwe nu gaet
neemt uwen vogel daer hi staet
dat sal ic gerne anevaen
si es ter perchen wart gegaen
daer si haeren sperewart vant
ende wouden af nemen thant
een ridder seide daer joncfrouwe vliet
bedi gine draegetene henen niet
soect uwen vogel in andren steden
desen en gecriegedi heden
mijn here ywein seide saen
here ridder laet dit staen
ende gevet der joncfrouwen nu
hare vogelkin dat radic u
die ridder antworde daer nare
wildi dan bescermen hare
mijn here ywein antworde te dien
dat saldi sciere moegen sien
bedi si salne wech draegen thant
die ridder staker toe sine hant
ende wouden hare nemen doe
mijn here ywein scoeter toe
ende hi hiet hem des af staen
of hi soudene doet slaen
die gene balch hem sere das
ende hi die wel gewapent was
plante sinen helm metter vart
ende ginc sitten op sijn part
ende sprac minen here ywein toe
dat hi hem jegen hem hoede doe
elc rechte hem ten andren wart
ende quamen gereden met groter vart
dat si hen so onderstaken
dattie scilde in stucken braken
ende die halsberge scoerden mede
dat si hen onderwondden bede
ende si al metten perden
beide gader vielen ter erden
mijn here ywein was tien tide
gewont in die slinke side
ende die ridder was so sere gewont
dat hi niet op en mochte tier stont
mijn here ywein al metten trinsone
stont op daer lach die gone
ende liep hem op al daer hi lach
ende gaf hem enen zwaren slach
ende hi trac hem den helm af saen
ende seide hi souden doet slaen
hine gave hem op te dier stont
die riddre die soe was gewont
seide ay here op genaden groet
om goede en slaet mi niet doet
gine laet mi biechte ere
spreken ende ontfaen onsen here
ende ic bidde u here dat ghi
om enen pape vaert hier bi
enen heremite ende bidt hem sere
dat hi mi bringe onsen here
dat dede mijn here ywein gerne
hi beval die joncfrouwe varne
daer si te done hadde doe
si voer van daer ende was toe
drover dan si was te voren
om dattie ridder hadde verloren
sijn lijf ende een ander was gewont
om also cleine sake tier stont
als om enen spereware
mijn here ywein vor daer nare
soeken den heremiten tier steden
daer hem die ridder hadde gebeden
des ridders amie dreef rouwe groet
ende i sciltknecht om des ridders doet
als die ridder was gebiecht
ende goede ontfaen hadde ende berecht
mijn here ywein sciet van dare
ende begonde metten heremite te gane
ende leide sijn pert tien tiden
alse die niet ne woude riden
daer men droech so groeten here
daer hi an dede sijns selfs ere
ende alsi in die hermitage quamen
die in dat lant hiet bi namen
dermitage vanden berge quamen daer
iij broedere ende ontwapenden daer naer
ende besaegen sine wonde
ende hi bleef daer tier stonde
liggende xv dage al stille
doer sire wonden wille
eer hi denen mochte riden iet
vort sprect davonture niet
van minen here yweine sonder waen
ende si sal te sprekene bestaen
van mordrette die de joncste was
van waleweins brodren als ic las
davonture seget hier ter steden
alse mordret was gesceden
van sinen gesellen dat hi den dach lanc
reet sonder ate ende sonder dranc
ende hi was gepijnt van desen
want die dach hadde heet gewesen
ende hine hadde daer toe
geen ongemac geleert nochtoe
alse die jonc was van xx jaere
niet bedi hine was tuwaren
een lanc groet ridder tier stont
ende hi hadde thaer kerspende blont
ende hi hadde tansichte staende wel
maer hi was op te siene fel
ende hine slachte niet bi dien
walewein int op sien
walewein was van diere manieren
dat hi was op te siene goedertieren
ende simpel ende genadich int opsien
die rechte waarheit es van dien
dat walewein was beide te samen
goedertierre ende scoenre van lichamen
ende meerre maer dat luttel was
ende omdat ic noch geswegen hebbe das
ende niet getelt tuwaren
vanden broederen hoe si gedaen waren
sal ic u doen te verstane
hare gescepnesse ende hare gedane
hets waer mijn here walewein was
die scoenste van hen allen als ict las
ende die meeste van lichamen
alsi alle waren te samen
ende wel gescepen ende wel gemaect
van allen leden ende wel geraect
hine was niet te groet no te cleine
maer hi was int gemeine
van herder scoenre scepnesse
ende van cleinleker hebbenesse
ende ridderliker van manieren
dan enich vanden andren vieren
vander ouden die hi hadde dan
men sprac van garite nochtan
dat hi na also vele tien tide
van wapine dogede in stride
maer hine droech te gere stede
sulke sorge alse walewein dede
die so wat dat hem gesciede
altoes minde arme liede
ende was hen soete ende goedertiere
ende die lasersche in alre maniere
dien halp hi in alre wijs
daer hi lof of hadde ende prijs
in arturs hof alsict las
waren alse goede ridders alse hi was
also lange alsi behouden mochten
haeren adem als si vochten
ne hadde niet ene costume gewesen
die in hem was alse wi lesen
dat te sulker wilen optien dach
sine cracht te dobleerne plach
datten gene ridders onderdoen mochten
noch verwinnen die jegen hem vochten
hi plach enen costume mede
als hi vacht teneger stede
jegen enichgen ridder in stride
hi ware doet bleven tier tide
ocht hi ware te boven comen
van dat hi hadde ondernomen
hi was goet riddre in allen kere
ende getrouwe sinen here
hine was geens quaets sprekens gewone
noch van pijnlijchede te doene
maer hovescher dan enich ander was hi
daerne vrouwen ende joncfrouwen minden bi
meer dan bi dien dat hi dede
met ridderscepe teneger stede
walewein ne plach te romene niet
onder ridders dat hem was gesciet
hi was vroet ende wel getimpert mede
sonder te seggene dorperhede
noit ne prijsdi onder die liede
hem selven van dat hem gesciede
dien oudsten broeder die walewein
hadde naest hem was agravein
hi was meerre als ict las
van lichamen dan walewein was
ende goet ridder genoech mede
ne hadde gedaen sine pijnlichede
hi was pijnlic in vele saken
ende sonderlinge in sine spraken
ende van quaden worden meer dan i ander man
daer hi int inde so vele an wan
datten lanceloet daeromme sloech doet
alse gi sult horen hier na al bloet
hi was sonder genadichede
ende sonder enichge minne mede
ende sonder enichgen goeden sede
nu suldi horen hier ter stede
vanden andren die garhies hiet
hi slachte agraveyne niet
hi was gracioeuser als ict las
dan enich van waleweins broderen was
hi was vol van ridderscape
scone ende van edelre scape
hi was stout ende van lichten leden
ende bewaret van goeder seden
dien rechter arm hadde hi
langer dan den slinken daer bi
hi dede hogher daeden genoech
daer hi niemen af en gewoech
noch daer of wouden beromen mede
sonder alst hem cracht seggen dede
hi was die oec meest minnen
van alden broderen hadde binnen
ende hi was die wreetste van hen allen
als hi int belgen was gevallen
ende die best sprekende sekerlike
van alden andren gemeenlike
die vierde broeder hiet gurrehes
een goet ridder sijt seker des
ende vromich in elke stede
ende van groten begripe mede
hi sochte al sijn leven dure
ridderscap ende avonture
sonder rusten te vele steden
hi was starc van allen leden
hi hadde sere scone dat hoeft
ende hi helt hem des geloeft
cierliker in allen dagen
dan die andre broedere plagen
hi hadde den adem so goet dat hi
vele mochte gedoegen daer bi
mar so quaet ne mochte hi niet sijn
alse walewein die broeder sijn
hi plach gerne vrouwen te minnen
ende joncfrouwen met allen sinnen
ende si hem weder der gelike
hi gaf hem gerne ende blidelike
hi minde meest waleweine
van allen sinen broeders gemeine
ende walewein minde hem mede
meer dan hi enichgen broeder dede
hi was die joncste van hen gemene
sonder mordret allene
mordret was van hen allen te samen
die meeste ridder van lichamen
maer die archste ridder daer bi
van allen sinen broderen so was hi
nochtan haddi genoech stoutheden
maer dat was meer ter quaetheden
dan ter doeget dat hi des plach
nochtan sloech hi menegen sconen slach
hi was pijnlic ende fel
ende daer af gewone wel
dat hi noit sint dat hi ridder wert
noit minne ne droech te goeden ridder wert
hi sloech bi sire quaetheit groet
vele lieden in sinen leve doet
dese mordret dese quade keytijf
dede meer quaetheden in sijn lijf
dan al sijns geslachte goeds dede
want bi hem storven tere stede
ende op enen dach xvm man
ende hi starf doe selve nochtan
hine dede noit doeget tuwaren
sonder binnen den irsten ij jaeren
dat hi wapene begonste draegen
nochtan was hi tallen sinen daegen
herde scone man van lichamen
ende van leden bede te samen
ende begonste sijn ridderscap antieren
in ridderliker manieren
maer het geduerde onlange stont
nu hebbic u gemaect cont
waleweins ende sire broederen wesen
ende sal u meer swigen van desen
alse mordret gesceden was
van sinen gesellen als ic las
dat hi alden dach dore reet
dat hi etens noch drinkens ontbeet
des avonts herbergedi sonder waen
tere vrouwen daer hi wel was ontfaen
sanderdages hi gereden quam
bi enen foreeste dar hi vernam
twe scone pawelgioene ende int een
stont een part gesadelt vanden tween
daer stont ene glavie ane gherecht
ende daer hinc een wit scilt ane gehecht
tirst dat daer bi quam mordret
sach hi enen naen die hadde geset
enen scicht in enen boge die ter vart
scieten woude te modrette wart
ende mordret riep opten naen
hout stille laet dijn scieten staen
du moeges mijn part scieten doet
die naen trac vort ende hi scoet
sijn part dat te hant doet lach
alse mordret hem selven te voet sach
hi liep toten perde thant
dat hi vor dat pawelgioen vant
ende hi seide tote dien naen
dat hi sere hadde mesdaen
hi traken biden hare ende stac
ende seide tote hem dats luttel gebrac
hine hingene an enen boem daer
die naen begonste ropen daer
mettien uten pawelgioen quam
een riddre die dat vernam
hoe mordret slepte den naen
die ridder sprac tote mordrette saen
here riddre wat meendi mettesen
qualike moetti hier comen wesen
hoe bereiddi minen naen also
mordret antworde hem doe
het gebreect lettel ic en hangen ter vart
hi heeft gescoeten doet mijn part
dander sprac coemdi an hem mere
gi sullet ontgelden sere
mordret seide toten riddre doe
gi mogeter so vele seggen toe
ic sout op u wreken saen
dat mesdaen heeft die naen
die ridder seide hi wout alsoe
elc ginc andren oplopen doe
si ondersloegen hen ende onderstaken
so sere dat hare scilden braken
ende dat si beide vielen ter erden
ende daer na vingen si ten zwerden
ende gingen hem sere onderslaen
die ridder was soe onder saen
dat hine mochte doegen niet mere
als die gewont was herde sere
hi hadde sulke viij wonden
elc dochtem doetwonde tier stonde
daer sloegen mordret soe
dat hem die hersenen uut liepen doe
ende hi viel doet vor hem mettien
tirsten dat mordret hadde gesien
so trac hi tien foreeste wart
hi was onlange in vart
dat hi een pawelgioen vernam
hi reet der wart als hire quam
vant hi ene scone joncvrouwe daer
hi beette van sinen perde daer naer
hi groetese vriendelike
ende si hem weder dier gelike
mordret sprac joncfrouwe suldi
tameer moegen herbergen mi
jay ic here sprac si met desen
ne waendics niet geblameert wesen
van minen amijs die hier niet es
ende sciere comen sal des sijt gewes
mordret sprac als hi dat horde
herberget mi optie vorwarde
dat ic die herberge rume met al
neest niet sijn wille alsi comen sal
si seide dat sijt wel woude also
hi dede sinen helm af doe
si besach den ridder na desen
die hare scone ende jonc dochte wesen
ende hi besach die joncfrouwe mede
die hi vol vant van groter scoenhede
hi versochtse van minnen sonder beide
dat si thant al wederseide
ende seide si ware so licht niet
dat hi dat an hare vonde iet
nochtan bat hi so vele dat si dat
niet ontseggen ne woude dat hi bat
si waren daer allene onder hen tween
dat si doe droegen over een
dat hi daer bi hare lach
ende met hare sire minnen plach
daerna hebben si vernomen
der joncfrouwen lief comen
ende alse hi mordrette sach
hi ontboet hem goeden dach
die joncfrouwe seide doe here
ic hebbe desen ridder tavont mere
gheherberget in manieren dat hi
wech sal varen oft u wille niet ne si
hi antworde saen te desen
die ridder moet welcomen wesen
ende hi dedene sitten gaen
ende ginc bi hem sitten saen
die ridder vragede daer nare
mordrette wie hi ware
mordret antworde hem
ic bem van arturs hove ende bem
waleweins broeder ende hete mordret
doe ontfingene die ridder noch bet
ende seide gi hebt enen broeder here
ic soude u willen doen ere
doer sinen wille in allen steden
hi es man die leeft heden
die heeft meest gedaen dor mi
mordret vragede wie es hi
het es gariet sekerlike
die beste ridder van erderike
doe quamen daer ij ridders ende j garsoen
die brochten gedragen venisoen
datmen thant ter cokene droech
hi was wel ontfaen hi hadde genoech
na etene ginc hi mergen
die here vander herbergen
ende die ridders dire savonts quamen
si gingen onder hen iij te samen
die joncfrouwe bleef met mordrette
diese thant in talen sette
ende bat dat si des ware bedacht
dat si bi hem quame slapen den nacht
si sprac ic ne mach in gere wise
ic moet liggen bi minen amise
gi sullet moegen doen seide doe
mordret ic sal u seggen hoe
nu segt mi sprac si saen
gi sullet met hem te bedde gaen
ende als hi slaept suldi opstaen
ende tote mi comen sonder waen
dus suldi moegen doen dese sake
si sprac ende ocht hi wort in wake
so sal hi u ende mi mede
beide doet slaen ter stede
mordret antworde hare doe
ic hope hi slapen sal emmertoe
ende wort hi in wake ic sal
u wel behoeden jegen hem al
waerre ij sulc alse hi es
nu sijt al sonder sorge des
mordret sprac jegen hare
so vele eens ende anders dare
dat si geloefde dat si sal
daer af doen sinen wille al
dies mordret was blide sere
daerna quam weder in die here
ende die ridders van sire herbergen
die met hem waren gegaen mergen
ende hi vant dattie knapen
die bedden gemaect hadden om slapen
si hadden gemaect tien tide
die bedden an dene side
daer si souden slapen gemene
ende mordret was gebedt allene
si ginc bi haren amijs slapen
ende in die loedsen die knapen
alsi lange hadden gewesen
te bedden stond op na desen
die joncfrouwe die wel waende das
dat hare amijs in slape was
ende so was hi sonder waen
ende ginc te mordrets bedde saen
die lach ende waecte sekerlike
ende diese ontfinc blidelike
alsi te gader waren gelegen
si moesten al sulker feesten plegen
alse bestont te sulker minnen
het was herde licht daer binnen
van kersen die bernden claer
die si vergat uut te doene daer
alsi also lange hadden gelegen
onder hen ij haerre minnen plegen
ontwaecte der joncfrouwen lief
ende alsi nieman bi hem ne besief
wert hi sere tongemake
ende herde erre om dese sake
ende hi wiste die waerheid das
dat si bi mordrette te bedde was
hi spranc uut sinen bedde dan
ende begonste sine wapine doen an
ende als hi sinen halsberch an dede
wart mordret in wake daer mede
ende alse mordret van daer hi lach
genen riddre wapenen sach
hi spranc doe op metter vart
ende trac te sinen wapenen wart
ende wapende hem tier stonde
ende eer die ridder anbringen conde
sinen halsberch was mordret
al gewapent ende hadde geset
sinen helm op sijn hoeft
ende die ridder des geloeft
als hi mordrette wert geware
hi riep op hem lude daer nare
ay quaet verradere ende ongetrouwe
ocht god wille ende onse vrouwe
u en sal geen halsberch sonder waen
jegen mi in staeden staen
gine sult sterven nu ter tijd
als die fel ende ongetrouwe sijt
ende logenare die u beroemt das
dat mijn here walewein u broeder was
entrouwen haddi u broeder gewesen
gine hadt u niet bewonden van desen
te doene sulke ongetrouwichede
alse gi hier hebt gedaen ter stede
gi sijt een ribaut sekerlike
die doer tlant vart ridders gelike
hi sette sinen helm thant
ende nam sijn swaert in sine hant
ende scilt anden hals ende seide
tote mordrette sonder beide
vassael ic hebbe u gedaen
also vele eere sonder waen
alsic mochte gedoen vor nu
nu weet wale dat ic meer u
ne versekere van sake negene
sonder vander doet allene
bedi sekerlike die een
sal hier sterven van ons tween
mettien gaf hi hem enen slach
also groet als hi volbringen mach
ende mordret dede des gelike
si vochten bede ernstelike
dat si beide gevoelden das
datter geen van hen beiden ne was
hine was sere vermoit doe
ende mordret was emmertoe
int scoenste bleven vanden stride
ende leidene tien tide
daer hi woude wech ende weder
daer na werp hine neder
ende seide hi soudene doet slaen
het ne ware dat hi hem opgave saen
ende hem sekerde al sinen wille
te done bede lude ende stille
die ridder seide here ic sal
dat gi wilt doen al
hi sekert hem te doene mede
daer bat hem mordret tier stede
te vergevene sinen evlen moet
hi deedt want hem te done stoet
mordret sprac ic wille gi meer doet
ic wil gi vergeeft haren evlen moet
deser joncfrouwen die hier es
hi sprac ic bem gereet des
dat hi vergave hare daer
maer dat gelof brac hi daer naer
want hise in sinen gedochte
noit meer minnen en mochte
sander dages sat op sijn part
mordret ende reet ter questen wart
den cnapen wonderde vandien
dat si niet en hadden gesien
noch gehort vor tien tide
van ij ridders stride
nochtan lagen si so verre van daen
dat sijt niet wel en mochten verstaen
ende alse mordret versceden was
vander joncfrouwen als ic eer las
hi sette hem te ridene sonder waen
also als hi lange hadde gedaen
nu swiget van hem die avonture
dat si niet meer ne seget tier ure
ende sal van agraveyne bedieden
wat avonture hem gescieden
davonture seget hier ter steden
alse agraveyn was gesceden
van sinen gesellen als gi horen
mocht inden boec hier te voren
hi reet lange in dat lant
dat hi gene avonture ne vant
die te vertelne waerdich si
so waer hi reet vragede hi
om niemare van lancelote
so dat hi reet also tote
ix dagen ende altoes sochte
lancelote die hi niet vinden mochte
hi quam gereden opten ix den dach
daer hi enen hogen berch sach
ende hi reet derwaert tien tiden
alse die over den berch wilde liden
so dat hi gereden quam
anden vote van den berge hi vernam
ene stat die scone was
van bomen ende sach in dat gras
ende reet ten pawelgioene van sindale
dat gerecht stont scone ende wale
het sceen wesen van groter waerden
gesayt van blomen ende van liebaerden
opten appel sach hi staen
een vliegende serpent sonder waen
wel ende subtiellike gewracht van goude
hi pensede dat hire varen soude
want sonder liede niet ne ware
ende voer derwaert daer nare
tirsten dat hi daer es comen
hevet hi versien ende vernomen
ene bare daer staen verdect
met pellen ende met samite wel berect
ende hi sach dat daer tien stonden
twee wiroecvate omtrent stonden
ende viij bernende kersen toe
oec stonden daer ij crucen doe
die ondiere waren daer ne was geen
selver ane noch diere steen
ende besiden der baren daer
sat een ridder die dreef mesbaer
die tanscijn hadde verbonden
te drien staeden van iij wonden
daer sat oec eene joncfrouwe doe
die geweent hadde soe
dat si qualike mochte spreken
agravein es al tors gestreken
int pawelgioen dat hi vant daer
hi groette den ridder daer naer
ende hi seide here ridder here
god geve u bliscap ende eere
mi dinke gi hebt te done nu
nadien dat ic mach sien ane u
die ridder sprac swiget vandien
dat mi bliscap soude gescien
dan mochte niemen nu doen mere
dan god selve onse here
nadien dat met mi es gescapen
ic verloes gisteren alle bliscapen
ende alle goede avonturen
ende al tgeluc dat mi soude geburen
ic sach desen ridder slaen te doet
die hier leget dats mijn rouwe groet
agravein sprac nu seget mi
wine doet sloech ende twi
ende waer hi geslaegen was
ic wille wel seker doen das
ic sal over hem doen wrake
dine sloech es dat sake
dat man es daer ic jegen mach
bi redenen vechten op enichgen dach
es hi sulc dat ic jegen hem
niet sculdich te vechtene bem
ic sal u daer af doen hebben bate
so hogelike na sinen state
dat gise bi redenen wel sonder waen
ende sonder begrijp sult moegen ontfaen
hi seide ic salt u seggen dan
maer gine sulter niet winnen an
wildi dit bestaen te doene
niet meer dan wan die gone
die enen andren riddre bestoet
te wrekene als gi desen doet
maer na dat gijt wilt ic sal
u hier die waerheit seggen al
daer na neemt met uwer herten raet
wat u hier af te doene staet
hets waer dese ridder die hier doet
geslagen leget dats iammer groet
was mijn broeder ende na mijn menen
hiltmenne over den besten enen
vanden ridders die binnen logers waren
hi quam eergistren hier gevaren
ende hi was comen in die vart
te varne te arturs hove wart
ende daer hi genen berch op reet
die der keytiven berch heet
ende hi heet wel met rechte alsoe
want daer ne coemt niemen toe
hine doet daer an sotheit groet
bedi men slaetse daer alle doet
ende als mijn broeder quam bet naer
ende ic met hem wie vonden daer
dryas den fellen die doet sloech desen
ridder eer hi gewapent mochte wesen
ende mi selven so wonde hi
als gi sien wel moeget ane mi
ende hadde nu doet geslegen also
maer dat ic hem ontvloe
ende dese joncfrouwe die gi hier siet
acgraveyn seide weetti iet
hoe dese lichame quam hier toe
die ridder antworde hem doe
dryas knapen brochtent hier sonder waen
ende heeft hier dit pawelgioen doen slaen
ende diemen daer boven doet slaet al
datmense al hier graven sal
acgravel antworde here
die ridder es fel ende wreet sere
die de ridders daer omme doet slaet
dat si den berch liden sonder ander mesdaet
ende nembermee ne helpe mi onse here
ocht ic fimere nembermere
eer ic tier stede comen ben
daer ic wane vinden hem
ende vindickene ic sal
jegen hem vechten hebbics geval
ic sal ne doet slaen ocht hi mi
opdat hi so wreet ende fel si
alse gi mi hebt doen verstaen
god die moet u wel doen vergaen
ende moeter u meerre bliscap af
geven dan hire mi af gaf
ende haddi minen raet gedaen
gine wart daer niet gegaen
om die vrese die icker ane sie nu
maer eene sake so radic u
ocht u god der eren jan
dat gi boven coemt vanden man
sijt in hoeden daer af te voren
dat gi in enen yvorinen horen
die een naen hout ne blaset niet
in gere maniere wat soes gesciet
agravein sprac ten ridder dan
wat vresen leget dar an
datmen blaest den horen hi seide saen
here ic saelt u doen verstaen
here hets waer ende ic geloeft wel
dat dryas die wreet es ende fel
over den berch ob ander side
heeft enen broeder nu ten tide
die over den besten es becant
diemen weet iewerinc int lant
het ne sijn gene ij ridder sekerlike
so starc in al erderike
hine soude jegen hen beden
houde vechten in allen steden
ende dese brodere sijn over een
daer af gedraegen onder hen tween
waer dat sake dat verwonnen ware
die riddre vanden berge dat dare
die ander ridder also houde
als die horen luudde comen soude
aldus mochte daer qualike iemen
comen hine moeste sterven sniemen
dit hebbic vertelt bedi
ocht gi biden naen coemt dat gi
u moeget hoeden van desen
agraveyn sprac ic wouder nu wesen
acgraveyn porrede metter vaert
ende vor recht ten berge waert
so dat hi opten berch quam
daer hi ene fonteyne vernam
ende enen ridder dat suldi weten
wel gewapent ende op geseten
ende ene glavye in die hant
die sprac tote agraveine thant
ridder bi wies orlove siedi
op minen berch comen vor mi
agraveyn sprac deret u
so betret of gi moeget nu
dander sprac bi mire trouwen
ic waent so betren dat u sal rouwen
agraveyn sprac here ridder here
hoet u jegen mi nu mere
dander sprac aldies gelike
si trocken op hore haestelike
alse die op starke orse saten
wel gewapent utermaten
elc quam op andren thant
die glavien gesonken in die hant
die scilde gevoeget jegen die borste
ende vergaderden sonder vorste
dattie scilde spleten tier uren
ende si daeden die halsberge scuren
datsi metter glavyen al naect
beide gader waren geraect
maer sine hadden gene doetwonden
die ridders waren starc tien stonden
ende die perde van groter machte
si braken ontwe die scachte
ende onderhorten hen metten scilden
dat si wilden si ocht ne wilden
beide gader al met allen
ter erden neder gewont vallen
si stonden beide op metter vart
ende toegen haestelike hare zwart
ende ne maecten tier stont
geen gelike dat si waren gewont
nochtan was dryas dene side
dorsteken te dien tide
maer hine hadde gene vrese vander doet
elc liep op andren met nide groet
elc sloech met nide op andren soe
dat tfier uten helmen spranc doe
ende die scilden braken die strijt
durde also toter vespertijt
har negeen hadt so sijn gevoech
hine hadde bloets verloren genoech
maer agraveyn was tien tide
in tscoenste bleven vanden stride
bedi dander was sere gewont doe
ende agraveyn dreven emmer toe
daer hi woude achter ende voren
hi hadde so vele bloets verloren
dat hi cume mochte gestaen
agraveyn trac hem den helm af saen
ende sloegen soe metten swerde
dat hi vallen moeste op derde
ende sprac geeft u op hets tijt
ende lyet dat gi verwonnen sijt
dryas hief thoeft op tier stont
als die toter doet was gewont
hi sach tswert boven hem verheven
om hem te nemene sijn leven
nochtan was hi so vol felheden
dat hi eer woude tier steden
sterven dan bidden genaden
hem daer hi af was verladen
so dat hi hem enen slach gaf
dat hem dat hoeft vloech af
agraveyn nam dat hoeft daer nare
ende hinct an tersoen biden hare
hi sat op tpart ende voer thant
int pawelgioen daer hi die bare vant
ende witte moneke vant hi daer mede
die comen waren te diere stede
om te gravene den doden man
agraveyn sprac dus den ridder an
neemt hier sridders hoeft ic salt u geven
die uwen broeder nam sijn leven
als hijt hadde hi sprac na desen
die ziele moete vermaledijt wesen
daer dit hoeft toe horde bedi
hi hevet in so groten rouwe bracht mi
dat hi mi sal ewelike duren
hi seide te agraveyne tier uren
groeten danc gi hebt dore mi here
gedaen dat ic moet emmermere
tallen dagen wesen u man
here segt uwen name dat ic dan
wete te seggene sonder waen
wie mi dese doeget hevet gedaen
als ic weder come in mijn lant
agraveyn antworde thant
agravein es die name mijn
dander seide wel moetti comen sijn
ic minne u meer dan te voren bedi
gi sijt waleweins broeder die mi
sulke doeget heeft gedaen dat ic sal
hem goeds jonnen mijn leven al
ende magic ic sals danken u
vanden dienste die gi daedt nu
agravein sciet van hem metter vaert
ende reet ten berge waert
ende als hi opten berch quam
vant hi ene joncfrouwe ende vernam
ende enen naen mede beneven
den doeden lichame ende si dreven
wonderlike groet mesbaer
ende hi voer verdelike al daer
om te wetene wat daer ware
die naen sprac te hem daer nare
here ridder wouddi in desen horen
blasen datmen mochte horen
ic soude seggen dat ware coenhede
agraveyn antworde tier stede
gef hare ic sal blasen eer du mi
over gelovich houds daer bi
hi nam ende blies den horen
datmen ene half mile mochte horen
die ridders vanden lande wisten al bloet
bi den blasene dat dryas was doet
hem wondrets ende si seiden saen
hi hadde groete daet gedaen
die dryas doet sloech nochtan hi
ne was noch niet quite daer bi
bedi hi moeste vechten jegen
dryas broeder dien hi hadde verslegen
die virewerf also starc was
alse hadde geweest dryas
vele waser blide van dryas doet
om sine hoverdichede groet
maer dryas broeder sornahan
was drove ende als een verwoet man
was hi ende buten sinen gedochte
so datten niemen vertroesten ne mochte
in dinde sprac hi ic en begere
niet langer te levene nu mere
nadien dat mijn broeder doet es
ne neem ic gene wrake des
al te hant hi uten bedde spranc
daer hi siec in hadde gelegen lanc
ende eyschede sine wapine saen
sijn sone quam tote hem gegaen
die een scone jongelinc was sere
hi seide ay genaden here
het es meer dan ij maent leden
dat gi hebt in siecheden
gelegen ende hebt binnen desen
al tote op die doet gewesen
ende gi hebt heden gelaeten bloet
in beiden armen siet wat gi doet
gine mocht niet lichter eer doden u
dan met wapenen te dragen nu
sornehan sprac hine liets niet
om genen man wats soes gesciet
ic ne sal varen besien den man
die mi den rouwe so heeft bracht an
dat hi meer ne sceedt van mi
ende ic weets groeten ondanc di
dattu mi raeds dit dus sere
bedi ne hadde mijn broeder nemmere
vrient in sijn geslachte dan di nu
ende ic doet ware so waerstu
sculdich te sokene wrake
doer minen wille van deser sake
hi dede sine wapenen bringen daer
ende hi wapende hem daer naer
hi dede gereiden sijn part
ende satter op metter vart
hi reet derwaert met sporen slaende
daer hi den ridder vinden waende
die sinen broeder doet hadde geslegen
agraveyn sprac nochtoe jegen
die joncfrouwe als die gerne hare
troeste van haren mesbare
agraveyn vragede den naen daer naer
ocht hi woude dat hi meer dade daer
nenic sprac die naen
gi hebt herde wel gedaen
daer ic u danc af weet tuwaren
alse gi wilt gi moeget varen
maer ene dinc verstaet eer gi vart
gine daet noit so drove een dachvaert
alse u sal werden te done
noch heden eer liden sal none
acgraveyn ne micte niet
een twint op dat hem die naen behiet
hi trac uut sinen lichame saen
dyser datter in was gedaen
alsen dryas stac ende sine wonde
stuppede hi ter selver stonde
hi hadde vrese in sijn gedochte
dat hi te vele bloeden mochte
hi nam ene glavie die hi vant
ende hi sciet vandaer thant
alse die joncfrouwe wart geware
dat hi wech voer si voer nare
ropende ende wenende al in een
ende so drove dat si sceen
altemale uten sinne wesen
ende si seide na desen
du heves minen here doet waer gastu
god ne moete niet gedoegen nu
dune moets doet sijn ocht verwinnen al
eer dese dach inde nemen sal
acgraveyn sweech al stille
ende liet hare seggen haren wille
ende reet wech sinen groeten pas
alse die sere vermoyet was
vanden campe dien hi daer voren
vacht alse gi moeget horen
niemen en hebbe wonder das
dat hi sere vermoyt was
want die ridder dien hi sloech doet
dedem starken wederstoet
als hi beneden den berghe es comen
hevet hi sornahanne vernomen
wel gewapent die sere gram
met groten ernste op hem quam
het ne sceen niet int comen van desen
dat hi siec hadde gewesen
als hi quam met so groter vart
gereden te agraveine wart
alsen acgraveyn hadde gesien
hi pensede altehant vandien
dattie gene ridder mochte sijn wale
daer hi af hadde gehort tale
hi pensede om joesteren saen
hi sach wel hine mochts niet ontgaen
hine moeste joesteren ocht hebben strijt
dies hi wel hadde ontbeert tier tijt
alsi hem naken begonde
hi liet tspere sinken tiere stonde
ende richte te hem wart sonder vorst
ende staken soe dat borst
thoeft op hem ende riep daer nare
sere op hem dat hi doet ware
an dander side agravein stac
op hem dat sine glavie brac
ende stakene met sulker vart
dat hi viel ter erden ende sijn part
ende als hi waende overliden
tpart quam met sulker cracht tien tiden
datten hals brac ende sornahan vel
ene rode vanden perde wel
dat sinen arm brac metten valle
ende hi viel in onmacht met allen
sornehan stont op metter vart
die stout was ende trac tswart
ende begonste te dier stede
te toennen groete stouthede
alse man die hem selven tien tide
niet gehelpen mochte met stride
ende als hi getrect hadde dat swart
quam hi te agraveine wart
ende hi sach als hem wel dochte
dat hi hem niet verporren en mochte
dat part lach hem opten hals tien tide
ende hi was gewont in die side
ende int been ende hadde tien stonden
so groete pine vanden wonden
dat hi iij werf in onmacht vel
binnen dire wilen dat een man wel
alse verre soude moegen gaen
ene boge scoete sonder waen
sornehan die haette mere
desen dan enichgen andren here
trac hem den helm af sonder waen
ende woude hem dat hoeft afslaen
ende woude sinen broeder wreken
die acgraveyn doet hadde gesteken
ene joncfrouwe quam tier steden
alse bi avonturen gereden
alsi vanden ridders hadde verstaen
dat deen den andren doet soude slaen
si beette vanden perde doe
ende liep met groter haesten toe
ende si sprac sornahanne dus ane
riddre ic bidde u ende mane
bider dinc die u herte liefst hevet
dat gi mi ene gichte gevet
hi seide joncfrouwe wat wildi
dat ic doe seget mi
magict doen het sal gedaen wesen
si antworde saen na desen
ine segt u niet in gere manieren
gine sult mi eer otroyeren
dit te done ende niet tonberne
hi antworde hi sout doen gerne
danc hebt sprac si ende wetti
wat gichte gi hebt gegeven mi
gi hebt mi desen ridder gegeven
quite dat gine sult laeten leven
ende hem negene dere sal gescien
weetti wat gi winnen sult in dien
gi sult vander doet bescudt wesen
bedi haddi gedoet desen
niemen mochtu bescudden vander doet
sonder god bi sire genaden groet
bedi hi es van meerre geslachte
dan gi waent ende van meere machte
sornahan sprac wie es hi danne
die joncfrouwe antworde sornahanne
artur es sijn oem sijn broeder walewein
ende hi heet die verwaende acgravein
joncfrouwe nadien dat ic hebbe u
geloeft hine sal niet sterven nu
ende doer waleweins wille nochtanne
dien ic haete boven alle manne
sal icken also lange als hi leven sal
in prisone houden sijn leven al
twi haetti waleweine seget mi
om dat hi sloech minen vader sprac hi
ende dese sloech minen broeder doet
daer ic omme hebbe rouwe groet
nadien dat daer es comen toe
dat ic mine hant niet an hem ne doe
ic salne leggen daer hi al
sijn leven gevaen bliven sal
doedijt also sprac die joncfrouwe
u salre af comen quaet ende rouwe
walewein es int lant nu ter stonde
hi xiij de vander tafelronde
die lanceloete soeken harentare
verheeschen si daer of niemare
dat gi desen ridder hout gevaen
si sullen u emmer doet slaen
joncfrouwe antworde sornahan
ic salne in prisoen houden dan
ende daertoe ute laeten niet
so wat so mi daer of gesciet
tote dat walewein coemt besien
die joncfrouwe antworde te dien
sal u meer quaets moegen comen
dan eere ende vromen
die joncfrouwe es danen gesceden
ende liet in groter droefheden
sornahan om sijns broeder doet
ende omme sine wonden groet
daer na sat hi op sijn part
ende voer te sinen doeden broeder wart
dien hi noch doe al blodich vant
hi dedem ontwapenen thant
in dien tor die was sijns broeder dryas
tirst dat hi ontwapent was
gevoelde hi groet ongemac
van sinen arme dien hi brac
ende van sire siecheit toe
dat hi cume mochte staen doe
hi ginc siec te bedde daer
ende beval knapen daer naer
dat si om acgravele souden gaen
ende daer binnen bringen gevaen
ende hi wijsdem die stat waer
die knapen gingen thant daer
ende vondene sere gewont
sijn pert lach op hem tier stont
si bescuddene vanden perde
ende hievene vander erde
ende leiddene ten torre wart
dat hem so sere te pine wart
dat hi waende bederven
ende in haeren arm sterven
alsi quam beval sornahan
datmen int prisoen daede dan
sornahan ontboet ersaters tien stonden
om te besiene sine wonden
die haestelike tot hem quamen
ende sulke ware te hem namen
dat hi binnen ere maent genas
ende als hi sire gesonden seker was
hi ontboet timmermanne doe
ende machenars mede daer toe
ende deden den berch tier uren
luken met goeden hogen muren
alomme datmen na tier stede
mochte in ende uut varen mede
onder den voet vanden berge so was
dinganc te verve alsict las
dedi lettren scriven ende maken
die in derre manieren spraken
niemant die hier coemt si so coene
dat hi op gaet in enichgen doene
het ne si die sake dat hi danne
vechten wille jegen sornahanne
vanden nuwen castele aldaer
alse dat gemaect was openbaer
dat elc man mochte tier stonde
den brief lesen die lettren conde
hi dede een cruce maken saen
ende dat anden voet vanden berge staen
ende den brief daeran vaste mede
davonture swiget hier ter stede
van hem ende gewaget des
wat sinen broeder gevel gurrees
davonture seget tirst dat waren
die gesellen elc van andren gevaren
vander crucen als gi horen
mocht inden boec hier te voren
dat gurrehes waleweins broeder doe
reet toten middage toe
hi maecte in enen bosch sinen ganc
die wel xl milen was lanc
ende het was wel x milen wijt
hi haestem int riden tier tijt
als die gerne uten bossche quame
dat hem die nacht niet en bename
hi ontmoette enen man die brochte
enen esel met houte als hem dochte
hi groettene van verren ende hi riep dan
geduert dit bosch iet verre man
tirsten datten die man gewapent siet
ne dar hi sijns ontbeiden niet
ende hi vlo met haesten groet
alse die wel waende wesen doet
gurrees seide berecht mi van dien
dat ic u vrage dune dorres niet vlien
maer die man vloe emmertoe
gurrees liet sijn ropen doe
ende reet sinen wech recht vort
daer hevet hi een deel van hem gehort
dat een roept hulpe ende mesbart
hi reet thant der wart
so dat hi in enen beemt quam
daer hi x manne in vernam
die hadden enen ouden man gevaen
in himde ende in broken naect gedaen
sine wouden verslaen hi bat den lieden
genaden het ne mochte niet dieden
als hi gurrees hadde versien
gewapent hi riep op hem mettien
ay edel man help mi uter noet
ende en laet mi hier niet slaen te doet
bescudt mi in desen noet bedi
gi sijt sculdich te bescermene mi
ic bem oec ridder alstu sijs
die lachter sal oec dijn sijn ende die mesprijs
werdic hier geslegen doet
die scade wert mijn ende die noet
tirst dat gurrees verstont dat
dattiegene so genadelike bat
hi hiet dat sine lieten gaen
sine daedens niet seiden si saen
hi rechte die glavie ten lieden wart
ende liep hem op metter vart
ende stac den enen dore tien tiden
dat tyser bleec an dander side
hi sloeger oec ij doet int comen
alse dandre dat hadden vernomen
si vlouwen ten bossche wart tien stonden
daer sine alre diets vonden
doe keerde gurrees thant
weder daer hi den ridder vant
dien hi bescudt hadde vander doet
als die hadde wille groet
dat hi woude wie hi was verstaen
ende waeromme sine wouden doet slaen
als hi tot hem quam hi seide mettien
tot hem knielende op sine knien
ay edel man om gode biddic u
dat gi mi leit in mijn behout nu
ende laetti mi in desen noet
gine bescudt mi niet vander doet
want die hier nu gevlouwen sijn
sullen mi nemen dat leven mijn
segt mi danne sprac gurrees
wat hier af u wille es
het sal also sijn gedaen
die goede man antworde saen
van goede moetti sijn gebenedijt
leit mi dan here nu ter tijt
hier bi daer ic wonende bem
gurrees namen op sijn pert met hem
ende bat hem dat hi doe verstaen
waerbi dat sine hadden gevaen
die gene die gi vont over mi
sijn mijns broeder kinder seide hi
het gevel in ere steden
het es omtrent van viij dage leden
dat in genen bosch scieten ginc
een mijn sone een scone jongelinc
hi wonde een haerre suster sonder waen
met ere scichten daer si was gegaen
voer hare porte spelen dat si
niet en mochte genesen bedi
si was gewont int hoeft
ende starf gisteren dies geloeft
si ontseiden mi vrede nochtan
dat ict woude betren vor alle man
ic sochte ane hen pays ende genaden
si seiden dat sijt niet ne daeden
si quamen in mijn huus heden den dach
ende sloegen mijn kint daer ic toesach
daer ic omme draege rouwe so groet
dat ic van rouwen wane bliven doet
sine hilden hen niet gepayt mettien
sine vingen mi alse gi mocht sien
om dat si mi wouden doet slaen
dat niemen soude verstaen
brachten si mi te deser stede
ende si hadden mi gedoedt mede
ne hadde god gedaen here ende gi
die u hier sende te bescermene mi
si reden so verre dat si quamen
daer si enen starken tor vernamen
besloeten met grachten die waren diep
die ridder beette ende riep
ter porten als hise besloten vernam
daer ene wenende maeget uut quam
ende alsi haers vader wart geware
si liepen helsen daer nare
si seide wel moetti comen sijn
here lieve vader mijn
ic waende wel dat mine neven
u hadden genomen u leven
bi trouwen so hadden si sonder waen
ne hadde god ende dese ridder gedaen
die mi heeft bi sire doeget
bescudt dies gi gode danken moget
dient hem met uwer macht algader
die u weder hevet bracht uwen vader
si liep te gurrees also houde
ende bat hem dat hi beten soude
gurrees antworde hare
opdat herbergens tijd ware
het ne ware gene noet biddens nu
ic soude gerne bliven met u
die joncfrouwe bat al dat si mochte
ende so vele dat hem dochte
dat sijt mochte houden over dorperhede
dat hi hem so vele bidden dede
hi beette ende daer sprongen knapen toe
diene sciere ontwapenden doe
ende gaven hem enen mantel jegen tcoude
dat hem niet deren en soude
doe quam met enen mantele saen
die ridder uut ere camere gegaen
dien gurrees daer te voren
hadde bescudt alse gi mocht horen
ende sijn wijf die sonder beide
gurreesse te voren viel ende seide
als die ene goede vrouwe was tier tijt
ay edel ridder gebenedijt
moetti sijn al u leven
die mi minen here hebt weder gegeven
ic geve u sulc wijf als ik ben nu
uwen wille mede te done u
ende al dat hier binnen es mede
doe quam die joncfrouwe daer ter stede
wel gepareert utermaten
diese ter porten in hadde gelaeten
lanc ende wel gescapen mede
ende van so groter scoenhede
datse bi faute van scoenheden dan
ne dorste laeten te minnen geen man
soe sprac gurreesse toe met sinnen
ic ben u sculdich sere te minnen
want gi hebt mi bi mire trouwe
geworpen uten groten rouwe
daer ic in moeste gevallen sijn
ne haddi niet bescudt den vader mijn
ende bracht uut groter noet
van dien dine wouden slaen te doet
nu biddic u dat gi over mi gebiet
ic ne sout willen weder seggen niet
vandien des ic mochte doen here
dies dankedi hare sere
men dede met groter minnen
gurreesse groet ere daer binnen
ende hadde gedaen noch also groet
en hadde geweest haerre kinder doet
die op dien dach verslaegen waren
dies si niet mochten vergeten tuwaren
die here beval datmen haestelike
teten brachte ende rikelike
sine lieden namen wel ware das
tirsten datmen geseten was
die here metter vrouwen sat
ende gurrees metter joncfrouwen at
na etene gingen si uter herbergen
hen in een scone proyeel mergen
so dattie here entie vrouwen tien tide
geseten waren an dene side
an dander side dat suldi weten
was gurrees metter maegt geseten
daer gurrees bider joncfrouwen sat
hi verslichte van minnen ende bat
dat sine minnen soude ende daer nare
vragede si hem wie hi ware
joncfrouwe ic waen berechten u
ic ben van arturs herberge nu
ende walewein es die broeder mijn
ja sprac si ic hadde sot gesijn
haddic u gegeven mine minne
bedi gi sijt te rike man als ict kinne
te minnen sulke joncfrouwe als ic bem
daerna sprac si tote hem
ic bidde u dat gi mi berecht des
wie die scone edel bruen ridder es
die dusgedane wapinen draegt
die wapine visierde hem die maegt
gurrees vragede hare
ocht si wiste wie sine name ware
ic wane hi heet lanceloet
gurrees antworde hare al bloet
wistic dat hi levende ware
ic soude seggen openbare
dat geen beter man ne leeft
heden die ridders name heeft
sonder walewein mijn broeder allene
maer wi wanen al gemene
dat hi doet es daerbi weet ic u
van hem niet berechtene nu
doet antworde die joncfrouwe saen
daer af hoedene sonder waen
die here es van hemelrike
het ware grote scade sekerlike
ende rouwe storve noch sulc een man
gurrees vragede hare dan
ocht si den ridder hadde gesien
jay ic here sprac si mettien
dinct hi u dan so scone wesen
sprac hi als gi segt van desen
si sprac ne dochte mi des niet here
so waer ic uten wege sere
hi dunct mi die scoenste ridder sijn
die noit saegen die oegen mijn
vergave god dat hi nu ter tijt
also gesont ware alse gi sijt
ende hi mi also gewaerlike woude
minnen als icken minnen soude
also helpe mi god ic en souden dan
wisselen willen om genen man
om vrouwe te sine geheellike
van alden lande van erderike
mettien horden si buten der porten carmen
enen man ende ropen och amen
wat sal ic moegen doen nu mere
ic hebbe al verloren god here
gurrees sprac ic hebbe gehort dien
om goede laeten ons gaen sien
wat hi heeft doe gingen si daer
gurrees vragede hem daer naer
waer bi hi hem mesliet so sere
waerbi ic segt u lieve here
ic brachte heden gelaeden hout
op minen esel in dit wout
so datter een ridder gereden quam
ic was ververret als icken vernam
ic vloe daer ic tbosch dicts vant
doe quamen daer vi wolven thant
dine worgeden ende beeten doet
hier omme es mijn rouwe so groet
want ic ne hadde hulpe negene
sonder minen esel allene
mijn broet mede te winnen here
ic moet mijn broet bidden nu mere
want ic ne hebbe waer mede
enen andren te copenen in sine stede
gurrees sprac ochtu hads i part
ne soutstut niet hebben also wart
alse den esel in dinen sinne
dijn broet mede te winnen
jay ic sprac hi het soude beter wesen
gurrees bat den here na desen
ende sprac ic bidde here dat gi
hem een part geeft om die minne van mi
bedi ic was die ghene van wien
hi was verwart dat hi ginc vlien
so dat hi bi minen live heeft toren
vandien dat hi heeft verloren
daerbi biddic u sere dies
dat gi hem verstoert sijn verlies
die here sprac het soude sijn gedaen
die here gaf hem een sterc pert saen
die man voer metten perden thuus wart
ende gurrees keerde metter vart
die wert beval datmen haestelike
gurreese soude maken rikelike
sijn bedde daer hi in soude slapen
daertoe liepen thant knapen
die sijn gebod daeden metter vart
ende alse des vroet was die wart
wie gurrees ware hi pijndem mere
hem te diennen dan hi dede ere
sijn dochter haddem vroet gemaect das
dat gurrees waleweins broeder was
alst tijt was te gane slaepen
die here ende sine knapen
gingen met gurreesse te hant
daer hi een scone bedde vant
die wert ne sciet vanden goeden man
vor dien dat hi slaepen begon
daerna gingen here ende knapen
altegader te bedde slapen
als die moede waren sonder waen
nachts was daer een knape opgestaen
ende als hi vor die porte quam
sach hi daer buten ende vernam
wel x sergante die staken
optie porte ende se braken
als hi dat sach hi liep doe
int huus ende loec die doren toe
ende liep daer sijn here lach saen
ende dede hem die dinc verstaen
dat hi verraden was ende daer nare
seidi dattie porte te broken ware
ende dat daer binnen waren comen dan
wel xx gewapende man
mochten si diene doet souden slaen
die here spranc uut sinen bedde saen
ende wapendem des geloeft
ende sette enen helm op thoeft
ende dede kersen ontsteken
daerna ginc hi gurreesse spreken
hi seide here gi moet opstaen
ende u wapenen sonder waen
onse viande sijn hier binnen comen
alse gurrees dat hadde vernomen
hi stont op ende eeschede sine wapen
die hem thant brachten die knapen
ende wapendem metter vart
ende hi hadde gegort sijn swart
ende sinen scilt haddi genomen
ende es so in die zale comen
die here hadde van sinen knapen
hem vi oec doen wapen
doe sprac gurrees dese tale
ondoet die doren vander zale
dattie vianden niet onsteken
die doren ende op ons breken
si gingen uut ten selven stonden
algader ende si vonden
die viande int hof met viere
diet wouden ontsteken sciere
ende thant optie van binnen riepen
ende met haeren zwaerden op liepen
gurrees trac sijn swert thanden
ende hi liep optie vianden
ende geraecte so enen int gevoech
dat hi hem enen arm af sloech
so dattie gene herde lude riep
ende al vliende danen liep
gurrees liep opten andren saen
ende seide daer ne souder geen ontgaen
die here van daer binnen vacht sere
sine knapen holpen wel haeren here
dat vechten gedurde lange tijt
het was in twifele welc dien strijt
verwinnen soude maer sijt seker des
en hadde daer niet geweest gurrees
die van binnen waeren onder bleven
hi nam iiij hare leven
ende hi wondere vij nochtan
vanden vianden metten man
dien hi den arm af sloech ende daer toe
vingen sire achte doe
die andren vlouwen alse gemene
drove ende met groten wene
om hare vrient die som waren gevaen
ende som verslaegen sonder waen
doe keerde int huus gurrees
sere blide ende in hoge des
dattie viande verwonnen waren soe
ende alsi binnen quamen daer waren doe
bliscap van heren ende van knapen
daerna gingen si weder slaepen
die here dede die porte wachten
ocht die vianden met haren crachten
weder quamen binnen der nachtstonden
dat sise niet onbewaert ne vonden
maer sine setten hem daer toe niet
hem was daer so lede gesciet
sander daeges alst begonste dagen
die gene die niet gevaen laegen
senden toten here datsi
gerne pays souden maken woude hi
hi antworde dat hi soude
hem beraden wat hi doen woude
hi ginc thant daer gurrees lach
ende ontboet hem goeden dach
ende gurrees groettene weder
die here sprac here hier neder
sijn boden comen altehanden
die comen van onsen vianden
ende seggen dat si gerne pays namen
ende te mire vrientscap quamen
ic come tote u omdat gi mi
seggen sult welc u raet si
dien sal ic doen alst recht es
want ic ne ware nemmermeer des
toe comen dat mi es gesciet
ne haddi mi geholpen niet
nu raet mi van dat ic u seggen sal
ic sets mijnen raet ane u al
here mijn broeder ende mijn neven si
hebben om pays gesint tote mi
ende danc hebbe god ende gi here
ic bem van hen boven sere
willic ic machse al bederven
ende van allen goede ontherven
here ne haddi niet gewesen
ic ne ware niet boven comen van desen
ende van desen ne steet mi niet
anders te done dan gi gebiet
gurrees sprac biden goeden dage
si sijn u vlescelike mage
ende van so na magescapen here
ic ne raet u nemmermere
jegen hen lieden te hebbene strijt
bedi al woude teneger tijt
al die werelt op hen striden
gine mochts niet laeten liden
gine moest in hare hulpe wesen
hier bi es mijn raet van desen
dat gi pays maect jegen die lieden
doe dedi sinen broeder ontbieden
die met sinen vrienden gewillike quam
tirst dat hi die boetscap vernam
ende gurrees maecte tien tiden
goeden pays in beden siden
si vergaven allen euvlen moet gereet
die gevane daeden haren eet
dat si vort an in genen sinnen
ne setten jegen den here vandaer binnen
maer hen te staeden staen emmermere
sonder jegen haren rechten here
ende si sekerden in beiden siden
goeden pays vort an tallen tiden
dus wart van desen doetslaegen vianden
bi gurreesse peys gemaect te handen
ende gaven beide gisele van desen
dattie pays gestaede soude wesen
gurrees die thant woude riden
ontboet sine wapene tien tiden
men bat hem dat hi bliven soude
dat hi altoes niet doen ne woude
men wapenden dat hem niet gebrac
dan sijn helm ende hi sprac
toter joncfrouwen dat sijt horde
joncfrouwe mach u gedinken der worde
die gi lest spraect jegen mi
jaet wale here wat woudi
hi sprac ic segt u joncfrouwe
mocht icken vinden bi mire trouwe
ic ne liet om den besten casteel
die artur heeft al geheel
ic ne soude u bode daer af wesen
die jonfrouwe wart al gereet van desen
hi bant den helm ende bi orlove
van hen sciet hi uten hove
hi reet toten middage toe
ende quam in een beemt doe
in midden den beent in enen pleine
vant hi ene overscone fonteine
die ten voeten van i sicamore spranc
hi maecte derwart sinen ganc
als die gerne vercoelt ware
van heiten dine pijnde sware
daer vant gurrees iij vrouwen
van messeliken ouden int opscouwen
die ene hadde wel lx jaer
dander min dan xx daer naer
die derde xl ocht van diere maten
si hadden vor hen daer si saeten
op tgras gespreedt ene witte dwale
ende si aeten doe tien male
pasteiden van hokinen mare
sine hadden nemmeer manne dare
dan enen naen die hen diende doe
alse daer gurrees quam toe
die vrouwen stonden op mettien
alsi den ridder hadden gesien
ende hiettene wellecome wesen
wie waeren seiden si in talen van desen
dat wi wouden ende hadden gere
dat hier enich ridder comen were
die hier wandelde in dit lant
die naen brachte water thant
hi ginc sitten eten ende na dien
begonste hi optie joncste sien
die hem scone dochte ende daer toe
ne sceen si niet wel te gemake doe
hi sach op dandre vrouwe na desen
die hem dochte bet gepareert wesen
dan die joncfrouwe was ende daer nare
sprac gurrees aldus tot hare
ay vrouwe wat pensedi ic ne sach
noit vrouwe op en genen dach
also scone alse gi sijt sine dochte mi
bat gepareert sijn dan gi
ende blider mi dunct dat gi nu
belget omdat ic ete met u
ic ne doe here dat suldi weten
noch u comen noch u eten
ne deert mi niet ic bems te gemake
mijn gepens es om ander sake
dat ic ne mach lude no stille
gebeteren te minen wille
ay vrouwe antworde gurrees
heeft enich vreemt man macht des
dat hijt betren mochte si seide doe
jaet woudire pine doen toe
also helpe mi god wistic die sake
daer gi af sijt tongemake
ic souder met al minen gedochte
dat beste toe doen dat ic mochte
ic bidde u dat gijt mi doet verstaen
here gerne seide si saen
het es wel iij jaer leden nu
dat mijn vader starf seggic u
die here van brestele ende hi
woende in enen casteel hier bi
ende mijn moeder hadde vrese das
omdat ic jonc ende scone was
alse gi sien moeget openbaerlike
ne huwede si mi niet haestelike
datmen mi met crachte soude nemen hare
ende si beriet hare daer nare
met onsen drossate wat hem dochte
dat si best mi doen mochte
hi was rike man maer van genen
edelen geslachte maer van clenen
ende mijn vader hadden mede
ridder gemaect om sine rijchede
ende als hi mire vrouwen wille verstont
dat si mi huwen wilde tier stont
hi seide wart hare bequame
dat hi mi gerne te wive name
ende dat hi mi also houden woude
alse mijn vrouwe versieren soude
ende doen also groete ere
ende daer af faelgieren nembermere
so dat mijn vrouwe wert te rade daer af
dat si mi hen mijns ondancs gaf
ende als hi mi hadde in huwelike
hi helt mi herde eerlike
maer daerna onlange here
begonsti mi veronwerden sere
ende verspreken als enich ridder quam
tonser herbergen ende hi vernam
dat ic op genen ridder sach
hi seide dat hi mire minnen plach
ende hi wart so jalous van mi toe
dat hise mi alle ane teech doe
so dat met ons herbergede daer naer
des es leden omtrent een jaer
lanceloet van lac alst wiste mijn man
hi ontfingene herde wel dan
omdat hi van sire doeget hadde gehort
menichwerf spreken scone wort
ende als wi waeren geseten
te gadere ende souden eten
so begonstickene sere besie
om sine scoenhede ende bidien
dat ic menich werven hadde gehort
doeget van hem spreken weder ende vort
alse mijn man dat hadde versien
hi seide als die gram was van dien
gi hebt lanceloete wel besien vrouwe
nu segt mi bi ure trouwe
wat u van hem dunct ic seide
ic ne does niet bi mire waerheide
gi souts mi ondanc weten an
ic ne sal bi trouwen sprac mijn man
mi verwies mine herte ende ic gaf
al erre antworde daer af
nadien dat gi weten wilt here
ende gi gepijnt sijt so sere
indien dat gi mi seker doet vandien
datter mi geen quaet af sal messcien
sone saelt antworde hi ter stede
ende hi sekeret mi mede
ic was erre ende begonste grongieren
ende antworde hem in deser manieren
here willic u seggen wat mi
vanden goeden man dunct jagi
here so seggic u dan van desen
dat mi in hem duncket wesen
also vele dogedachticheden
als in u sien quaetheden
ende gelijc datmen hem es sculdich ere
te done men es u sculdich mere
onneren te doene ende scanden
hi es man van allen landen
vander werelt dies best verdient heeft
datmen hem lof ende prijs geeft
ende dat hi heeft goet ende eere
si worden alle te barenteert sere
die saeten ter taflen vanden worden
die si mi daer seggen horden
als mijn man spreken mochte hi bat mi saen
dat ic hem die worde daede verstaen
die ic hadde geseit te voren
ic seide gerne wildise horen
ic seide dat in hem doechdechticheden
niet so vele en es als in u quaetheden
siet alle die doecht die hebben mach
enich ridder heden den dach
prouetsen stoutheit scoenhede
godertierheit hovescheit milthede
macht van goede ende van vrienden
nu marct van desen goeden hoe
die bewaret es van al desen
opdat si alle te gader moegen wesen
in enichgen sterfliken man
van hem bem ics wel seker dan
dat hi met prouetsen heeft leden
alle die leven opten dach van heden
hi es stouter dan els iemen warlike
van scoenheden es niewer sijn gelike
ende van geslachte mochti wel wesen
coninc van alder werelt want wi lesen
dat hi van also groeten geslachte es comen
als iemen diemen mochte nomen
van goedertierheit diemen an hem siet
ne machmen begripen niet
van hovessceden maggic seggen wel
dat hem noit eer en mesvel
van sire miltheit ne houdic gene tale
bedi men macht niet weten wale
omdat hi geen goet en heeft
opdat hem davonture goet geeft
ocht hi dan melde wesen sal
van machte van vrienden swigic al
bedi men vint lieden des sijt gewes
die machtichger sijn dan hi es
dus moegedi verstaen an mijn spreken
dat an desen goeden man gebreken
sulke vanden doegeden daer gi
hier voren af horet spreken mi
maer an u en gebreect niet
van quaetheden diemen siet
desen dogeden contrarie wesen
nu hort die redene van desen
gine hebt stoutheit noch edelhede
hovescheit noch goedertierhede
noch miltheit van haven siedi rike
dat en es hi niet sekerlike
ende van vrienden gebreket u
dier hi genoech hevet nu
ende siedi dat in hem gebreect
sulke doeget daer men af spreect
en gene quaetheit gebreect an u
daerbi so seggic nu
dat in u es meer quaetheden
dan in hem doechdechticheden
nu moegedi wel merken hier ave
die van uwen verdiente u den loon gave
hi soude doen in allen keren
u meer scanden dan hem eeren
mijn man was om dit seggen so gram
dat hi na uten sinne quam
maer hi liet dien nacht liden wale
dat hi ne helt daerf af gene tale
daerna in tiden ende in steden
alse lancelot wech was gereden
seide hi mi dese dinc te voren
ende omdat hijt mi hadde gesworen
sprac hi hine soude mi niet doet slaen
maer hi souts sulke wrake ontfaen
dat ic gelijc getrouweden wive
nemmermeer genaecte sinen live
maer alse ene cameriere
ende hi nam mi in deser maniere
mine rike cleder daer toe
ende dede so vele ane mi doe
dat ic ne hadde van allen dingen
so vele machts als van ij penningen
noch ne hebbe dat suldi weten
ende heeft mi oit sint doen eten
metten gersoenen dat ic niet
gebetren mach dats mi groet verdriet
hier omme begonstic wenen als gi
tetene waert geseten bi mi
want hets lange tijt leden dat
geen ridder uut mire scotelen en at
gurrees antworde vrouwe
u here hout u qualike trouwe
ende mochtic noch hier nare
in steden comen daer hi ware
hine souts mi niet moegen ontgaen
ine soude op hem doen staen
dat hi heeft ongetrouwichede
gedaen ende hem versworen mede
ende ic wilde dat mi nembermee man
over ridder helde vort an
ne dadic niet dat hijs hadde scande
ende gi ende ic eere in allen lande
als si in dese tale waren
quam daer een kint van v jaren
ende het seide aldus mettien
toter oudster vrouwen vandien iij
vrouwe gi moet thus comen nu
daer wille een ridder spreken u
lieve kint sech mi
hoe gedane wapene draget hi
groene met enen roeden liebarde
seide dat kint doe mesbarde
utermaten sere die vrouwe
ende dreef herde groten rouwe
si seide ay arme daer nare
dits te minen boef drove niemare
nu haddic liever te sine doet
dan te levenne in desen rouwe groet
die vrouwe sprac gurreesse toe
ay here raedt mi wat ic best doe
vrouwe segt mi wat et es dan
ic sal u raeden so ic best can
si seide here god loent u
ende ic saelt u seggen nu
here ic quam saren gereden
in dit lant tere steden
ende een mijn knape daer ic vernam
dat een ridder jegen mi gereden quam
van desen lande die mi met crachte vinc
ende hi behiet mi ene dinc
hi soude mi in vangnessen leden
daer ic nembermee uut ne soude sceden
het ne ware dat ic hem woude
sekeren ic doen soude
dat hi mi heeschen soude daer
ic hadde vander doet groeten vaer
ic kindene wreet ende fel
ende die macht was sijn wistic wel
ic sekerdem dat ic doen soude
al dat hi mi heescen woude
op dat ics macht hadde hi seide doe
hine ware niet seker genoech also
hi dede die helegen bringen daer
ende dede mi sweren daer naer
dat ic mine dochter ene joncfrouwe
die scoenste maget bi mire trouwe
die nu es in al dit lant
noch diemen in langen daer in vant
geven soude mede te done
sinen wille als hijs mi vermone
so dat ic met eeden van hem sciet
noit sint en vermaendi mi niet
dan nu ic en weet wat doen te desen
ic en soude niet drover wesen
sagicse slepen met enen perde
dan ocht hise vorde sire verde
want hi een recht verrader es
ende hi es comen des sijt gewes
van quaden dorpren maer dor das
dat hi so stout van lachamen was
maecten ridder die grave
van valdrien ende gaf hem lant ende have
sider dedi prouetschen so vele
dat hem die here vanden castele
sire dochter te wive gaf
ende hi dancten so wel daer af
dat hine doet sloech met sire hant
om te hebbene sijn lant
ende alsi dat lant hadden ontfaen
ende si hem manscap hadden gedaen
die sculdech waren te sine sijn man
hi wart jegen sijn wijf wreet dan
dat hi cume jegen hare sprac i wort
hi anteretse so qualike vort
dat hise om ene cleine dinc
daer na an enen boem verhinc
ende omdat hi dus dede hare
bem ic in sorgen ende in vare
ende dat ic ne weet wat doen seggic u
ende dat si mi liever doet ware nu
dan dat si nu levet mere
ic soude dan haers vergeten eere
dan ic nu sal ende bidde dat gi
here op dese dinc raet mi
hi seide vrouwe geeft mi god geval
ic segge u wat ic doer u doen sal
ende dore die vrouwen die hier sijn
ende doer uwer dochter dat scone magedijn
daer het grote scaden af ware
viel si in sulken handen hier nare
ic sal gerne met u gaen
ende na dat ic an sijn spreken can verstaen
sal ic u bider gods genaden
in sulker manieren geraden
dattie sake een deel sal gaen
na uwen wille si seide saen
danc hebt van gode onsen here
varen wi ic sorge sere
dat hise sal hebben genomen
met crachte eer wi daer comen
hi bant sinen helm metter vart
ende sat sciere op sijn part
hi sprac toter vrouwen joncster daer nare
vanden drien ende bat hare
dat si hem wijsde hare woninge
hine liet om gene dinge
hine soutse sien eer hi sciede
uten lande hem en gesciede
avonture diene daertoe brachte
dat hiere niet toe comen en mochte
ende si wisetse hem metter vart
dat hi wel wiste den wech daer wart
elc beval andren gode van hem lieden
gurrees entie vrouwe scieden
ende reden totien datsi vernamen
dat si ter vrouwen woninge quamen
die starc was ende in ene broec gestaen
die vrouwe riep ter porten saen
daer te hant cnapen quamen toe
diese vanden perde hieven doe
ende onfingen gurreesse met minnen
die vrouwe ginc daerna daer binnen
tirst dat si daer binnen es comen
heeft si des ridders pert vernomen
daer si af hadde den groeten vaer
si sprac te gurreesse daer naer
siet hier des quaets mans pert here
wat sal ic moegen doen nu mere
hi seide ne sijt niet ververt hier of
hout u vorwerde quijt u gelof
ende levert hem u dochter nu
ic gelove ende sekere u
eer hise vort ene halve mile
ic salre jegen wesen tiere wile
ne wille hise mi niet minlike
weder geven ic sal indelike
jegen hem vechten tote dien dat hi
ocht ic in stride verwonnen si
si gingen daer in daer si tien stonden
dien ridder al gewapent vonden
die toter vrouwen seide mettien
dat hise irst mochte gesien
vrouwe ic come u heescen nu
dat belof dat es tusscen mi ende u
nu quijt u also alse gi
u sculdich sijt te quitene jegen mi
gurrees sprac wat es dat gelof
daer gi die vrouwe calengiert of
ic wilde wel daer af dat ware
weten oft u wille ware
die ridder sprac hoverdichlike
dat hijs niet ne daede sekerlike
die vrouwe seide here dats waer
ic gelovede u hens niet i jaer
dat ic u mine dochter also saen
levren soude sonder waen
alse gise quaemt soeken ic sal hier of
mi quiten ende doen mijn gelof
ende eer gise wech vort seggic u
vor desen riddre die hier es nu
om mi vanden gelove sonder waen
te quitene dat ic hebbe gedaen
willic u gerne geven vri
desen tor ende datter toe hort seide si
indien dat gi wilt laeten huwen mi
mire dochter daert mijn wille si
hi sach optie vrouwe daer nare
ende hi sprac aldus tote hare
vrouwe waerbi maecti dangier
van uwer dochter dus groet hier
tenen wive te gevene mi
ic bem riker van goede dan gi
ende ic bem van meerre machte
dan es algader u geslachte
ende eist u wille ocht en es
ic salse hebben sijt seker des
ende om die wort die ghi
daer toe segt weet wel dat si
meer quaets dan goets hebben sal
die vrouwe sprac te mayiert al
ay vri man ne belget niet ic bids u
ic en seide dese wort niet nu
in quade te uwart here
maer ic minne mijn kint so sere
mocht wesen dat ic gerne sage
dat met mi bleve al mine dage
doe ginc in die camere die vrouwe
ende vant haerre dochter met groeten rouwe
si seide lieve kint waerbi
siede dus drove segt mi
waerbi soete moeder ne bem ic niet
sculdich te hebbene rouwe ende verdriet
nadien dat ic so verre ben comen
dat mi baten ende vromen
tidich te gesciene waren
ende dat ic nu te mire doet moet varen
dies ic niet hebbe verdient
noch over mi noch maech noch vrient
die vrouwe sprac lieve dochter mijn
gi sult bi desen herde seker sijn
want hier binnen een ridder es
die herde vrome es sijt seker des
die segt wille dese ridder u
met crachten henen voeren nu
dat hi den ridder sal wederstaen
ende jegen hem vechten sonder waen
toter wilen ende tien tide
dat hi u gewint met stride
ende mi dinct dat gi met desen
sere versekert moeget wesen
die joncvrouwe antworde tier ure
ay vrouwe dat es avonture
dat doet mi in vresen wesen
die vrouwe seide na desen
lieve kint ic wille dat gi u
pareert ten scoensten dat gi kont nu
soe u die ridder scoenre siet
soe meerre sal wesen sijn verdriet
die joncfrouwe die niet ne liet
te done dat hare moeder hiet
pareerde haer so si best mochte
daer na die vrouwe brochte
haerre dochter vort geleedt
wel gepareert ende wel gecleedt
alse die ridder wart geware
die daer comen was om hare
dat si so overscone was
hem vermoyede sere das
dat hi so lange lette daer
hine hadde die joncfrouwe hem bet naer
hi sprac toter joncfrouwen na desen
joncfrouwe wel moetti comen wesen
die ghene die van uwer scoenhede
mi spraken si seiden waerheide
want gi seit scoenre sonder waen
dan si mi daeden verstaen
ic houde mi wel gepayt van u
beveelt ure vrouwen gode nu
nadat ic u hebbe ne willic niet
langer hier letten wats gesciet
gurrees sprac dus den ridder an
waendise dus wech voren dan
doer wien soudict laeten antworde hi
gurrees sprac weder dore mi
die de joncfrouwe minne so sere
dat ic jegen u sal vechten ere
ic bem lettel vervart daer bi
dat gi met vechtene dreget mi
bi allen helichgen sweric u
waerdi uwer derde van riddren nu
al sulc alse gi sijt ic soudse nochtan
en wech voren ende niet laeten doer u dan
gurrees antworde hem al erre
ridder gi hebt gesproken te verre
weet wel gine vorse heden meer niet
tuwer herbergen wat soes gesciet
nu doet daertoe al uwe macht
maer hier binnen ne doe ic gene cracht
dat gise vort om daer of
te houdene der vrouwen gelof
maer als gi daer buten sijt
weet wel dat ic u tier tijt
sonder versten sal bestaen
die ridder ontwerde saen
ic ontsie u dreygen lettel nu
die ridder sprac vrouwe quijt u
van uwen gelove jegen mi
si antworde here dat si
si nam haerre dochter bider hant
ende levretse hem thant
si seide neemt hier die dinc here
die ic in die werelt minne mere
hi dankets hare ende metter vart
dede hise sitten op een part
ende hi vorde en wech die joncfrouwe
die begonste maken groten rouwe
als hise wech begonste leden
ende si sach si moeste sceden
van haerre moeder ende mettien varen
daer si seker af waent sijn tuwaren
dat hise emmer sal slaen te doet
ende al hadde die dochter rouwe groet
die moeder drovede noch mere
die hare kint minde so sere
alse moeder hare kint minnen mach
si maecte groet hantgeslach
op gurreesse ende es met allen
hem optie voeten gevallen
so seide edel ridder ende vri
vart na mire dochter ende brinctse mi
ay vrouwe sprac gurreesse saen
om goede laet u wenen staen
ic hope an goede onsen here
gi sult eer avont verhogen sere
hi porret ende volget metter vart
dien ridder die metter joncfrouwen vart
hi achterretene ende hi
riep hoedt u jegen mi
ic ontsegge u dander seget
dats ene dinc daer mi lettel an leget
hi keerde sijn pert te hem wart
alse die joesteren begart
si lieten beide lopen die perde
onderlinge want elc andren begerde
so sere dat si beide met allen
metten orsen sijn gevallen
si sprongen op beide metter vart
ende elc van hen trac sijn swart
ende hebben elc andren an gelegen
so dat gurrees heeft geslegen
enen zwaren slach so int gevoech
dat hi den riddre die hant af sloech
daer hi den scilt mede helt ende daer nare
alse dat die ridder wart geware
dat hi verminct was woudi vlien
maer dat ne mocht hem niet gescien
want hem gurrees noch enen slach gaf
dat hem sijn hoeft vloech af
ende hi viel ter erden doet neder
gurrees quam toter joncfrouwen weder
ende seide joncfrouwe wat dunct u
hebbix genoech gedaen nu
ja gy here antworde si
gi hebt so vele gedaen doer mi
dat u onse here moete geven
also vele bliscepen al u leven
als icker hebbe dat hi doet es
doe sprac toter joncfrouwen gurrees
nu sullen wi weder thuuswert keren
ende ic sal bider hulpen ons heren
uwer vrouwen weder geven u nu
die mi so sere bat over u
dat varen here ende dat bliven toe
staet an u selven seide si doe
gurrees sat weder op thant
ende nam sine glavie in die hant
ende si namen hare vart
ter joncfrouwen moeder wart
hi sach optie joncfrouwe binnen desen
die hem so scone dochte wesen
dat hem wonder dochte van hare
hi versochtse van minnen daer nare
si sprac here na dien dat gi
mi versoect van minnen wie siedi
nochtan en weet ic niet wel
ocht gi met mi hout u spel
gurrees antworde hare
dat hi van arturs hove ware
ende geselle vander tafelronde
oec seidi haer ten selven stonde
dat hi waleweins broeder ware
hoe es u name sprac si daer nare
ic hete gurrees joncfrouwe
si seide tote hem bi mire trouwe
ic hebbe genoech gehoren
spreken van u hier te voren
ic kinne wel dat gi goet ridder sijt
ende gi hebt ene scone lief nu ter tijt
ende hoverdich ende so hoge vrouwe
dat ic wel weet bi mire trouwe
dat gijt niet en sout willen laeten om mi
ende gi versocht mi van minnen bedi
dat gi mi wout proven ende hi seide doe
dat hi geen lief en had ende hi swort toe
ende dat hise gerne soude
minnen opdat sijt also woude
ic weet wel seide si ende bem seker des
dat noch niet i jaer en es
dat gi sere minnet in dit lant
die scone joncfrouwe ende wel becant
hi antworde segt mi wien
die joncfrouwe seide hem nadien
dien name vander joncfrouwen
hi sprac ic minnese en trouwen
maer ic ne minnese niet mere
doe sprac die joncfrouwe ja here
ocht ic u mine minne gave
hoe soudic seker sijn daer ave
dat gi mi niet laeten ne sout
om ene andre ocht gise minnen woud
ic sal u seit hi in sulker manieren
seker doen alse gi sult visieren
sekerlijc het ware sere
pijnlic te gelovene here
dat gi sout willen houden ane mi
getrouwelike nadien dat gi
hebt gelaeten die gone
die so hoge wijf es ende so scone
ende hoger ende scoenre dan ic si
ende vort tote hem seide si
ic hebbe wel daer mede gevaren
dat gijt mi hebt geseit tuwaren
ne haddic niet geweten die waerhede
ic hadde u gemint mede
daer ic sotheit an hadde gedaen
sekerlike ende sonder waen
gi sout mi hebben gelaeten alse gi
uwen wille hadt gehadt met mi
alse gi die andre liet bi desen
haddic sere bedroegen gewesen
al dat gi segt ne diedt niet nu
ic moet minen wille hebben van u
wie sijn hier allene ic ende ghi
ende verre van lieden dat siedi
here wildi met crachten doen
nenic antworde die baroen
maer ic bidde u vriendelike
dat gijt wilt doen goedertierlike
so seide wat sout sijn ocht ict doen woude
hi antworde dat hi soude
ende ocht icker niet en woude sprac si
sone dadicker niet toe sprac hi
dus saels seide si al mijn wille gescien
hi seide gi segt waer van dien
nu segt mi sprac si thant
es enichge joncfrouwe in dit lant
ocht in erderike binnen
die gi bi minnen wout minnen
ende gi wel wanet dat si u
haette ende onwart hadde nu
sekerlike nenic seide hi
nu segt mi danne wildi
gemeintscap hebben met haren live
alse man soude met sinen wive
om scoenheit die in hare ware
opdat gi wel wist van hare
dat si u haette indelike
hi seide nenic sekerlike
ende ic ne soudse niet minnen mede
si seide bi rechter waerhede
gine sult dan an mi niet leggen minne
want ic hate u in minen sinne
ende hebbe u onwart van dien done
dat gi hebt jegen die gone
gevalsch van minnen die u mere
minde dan hare selve here
ende nieman en salre af spreken horen
hine sal u minnen dan te voren
alsmen sal weten datmen segt
dat gi bi costumen plegt
te bedriegene vrouwen ende joncfrouwen
achter lande die u met trouwen
ende ic bem wel seker van u
also alse gi mi versoect nu
suldi morgen versoeken ene andre
es dat sake dat si met u wandre
ende ic ne weet in mine verstantnesse
gene so arme verraetnesse
alse wive te bedriegene
met scoenre spraken ende met liegene
in gelike van vrayer minnen
bedi men machse lichte verwinnen
ende mi dunct dat gi mocht mere
scanden bejagen ende onnere
dan eren nadien dat ict merke
in te doene sulke gewerke
hi sprac joncfrouwe in desen
mesprijsdi mi waerbi macht wesen
dat gi mi haedt ik waende bat nu
hebben verdient die minne van u
dan uwe haettie sonder waen
so seide ic saelt u seggen saen
here het es waer des sijt gewes
dat inden lande een ridder es
die mi lange heeft geminnet
ende ic hebben weder so gesinnet
dat ic hem in allen sinne
hebbe gegeven mine minne
om die doeget die icker an hebbe vonden
nochtan dat hi noit te genen stonden
mi so na quam alse gi sijt nu
maer dat willic seggen u
dat ic hebbe gedaen gelof
daer ic niet en wille sceden of
dat icker meer af sceden sal
ende het es man in dese werelt al
doer wien ic verwandelen woude
die minne van hem maer ic soude
di gene haeten met allen sinnen
die mi hier boven versochte van minnen
want hi soect mi te minnen allene
bi hovesscer minnen ende bi rene
ende alle die mijns vanden
van minnen begeren mire scanden
nu hebbic u ontdect mede
twi ic u lachtre u bede
nu vragic ocht gi mi here
enichge cracht sult doen vort mere
vandien dat gi mi hebt gebeden nu
hi sprac joncfrouwe ic sect u
begerdic u nu also sere
als ic enich wijf dede noit ere
gi hebt u so wel van dien saken
ontsculdicht jegen mi met spraken
ic ne soeke u niet vort tuwaren
van stucken die u moegen verswaren
ende seggic tote heden den dach
van alden mageden die ic oyt sach
dat ic noit gene vant sekerlike
die sprac also getrouwelike
alse gi hebt gedaen ende ic bidde u
dat gi die mesdaet vergevet nu
vanden worden die ic nu hebbe gehadt
jegen u si dede te hant dat
si reden sprekende te samen
dat si te haerre moeder huus quamen
ende alse die moeder vernam
dat hare dochter gesont thuus quam
si liep sere jegen hare doe
ende cussetse c werven toe
ende si weende van groter bliscepen
daer si mede was begrepen
die joncfrouwe sprac na desen
ay soete vrouwe wat sal dit wesen
van mi ne maket bliscap negene
maer van desen ridder allene
die bi siere doeget sonder waen
doer u ende mi hevet gedaen
wine mochtent verdienen te gere uren
hi heeft hem geset in avonturen
om u ende om mi heden den dach
nochtan dat hi mi noit ne sach
nu laet ons pensen tavont mere
hem te diennen ende te doen eere
wine sullenre hem niet so vele
doen in ernste noch in spele
dat wi hem sullen moegen van dien
gedanken dat ic hebbe gesien
dat hi heden doer ons dede
bi sire groter vromichede
die joncfrouwe beette van haren perde
ende bat gurreesse doe herde
ende seide tot hem lieve here
ic bidde u dat gi herberget tavont mere
hine blever niet antworde hi hare
want gene tijt herbergens ware
ende hi hadde so vele te doene toe
dar hi niet en mochte bliven doe
die joncfrouwe quam tote hem thant
ende sloech an sinen breidel hare hant
ende seide tot hem wat soes gesciet
u ontseggen ne helpt u niet
gi moet hier bliven met crachte nu
wildi oft ne wilt dat seggic u
ic sal bliven antworde gurrees
opdat ic gaen mach alst mijn wille es
die joncfrouwe antworde daer nare
dat dat wel hare wille ware
hi beette ende ginc also houde
in die herberge alse die hem rusten woude
bedi het hadde heet gedaen
die knapen quamen gelopen saen
die den ridder wouden ontwapen
maer hi ontseit den cnapen
hine woude niet af doen groet noch clene
sonder sinen helm allene
omdat hi micte danen te tidene
eer avont quame ende te ridene
wat wildi doen sprac die vrouwe
so helpe mi god in goeder trouwe
ic hadde liever dat ic te hande
verlore een deel van minen lande
dan gi tavont sout sceden van mi
ic bleef optie vorwaerde sprac hi
dat ic als ic woude soude varen
ende mijn wille es tuwaren
dat ic noch tavont henen kere
ende ic ne ligge te nacht mere
in gene herberge het ne si
dat davonture bringet mi
ter herbergen bi mire trouwe
daer woent die jonge vrouwe
daer wi af scieden des onlanc es
die vrouwe sprac tote gurrees
ic ne rader u niet vaerne wel
hare man es wreet ende fel
die u lichte soude willen slaen doet
daeddi in sijn huus cleine ocht groet
dat jegen sinen wille ware iet
hi seide vrouwe ic ne laets niet
om gene dinc icne salre varen
die vrouwe sprac dats mi leet tuwaren
god moete u laeten wederkeren
met bliscepen ende met eren
si beval te gereidene die spise
alsi die woude in alre wise
dat hi ate eer hi danen sciede
dat daeden thant hare liede
di spise was gereet ende si saeten
ten taflen ende aeten
alsi lange hadden geseten
ten taflen drinken ende eten
ende gurrees hadde doen verstaen
der vrouwen hoet was vergaen
tusschen haerre dochter ende hem binnen
dat hise versochte van minnen
ende wat antworde si hem gaf
die vrouwe was herde blide daer af
ende si seide tote gurrees
dat si vroet es here sijt seker des
dat es hare wel onslachte nu
hare vader was dat seggic u
die vroetste die hier was int lant
hi heeschede sine wapene thant
hi sat op ende voer uten hove
metter vrouwen orlove
ende metter joncfrouwen die hem vandien
baeden dat hise quame sien
ten minsten enewerven ere
eer hi uten lande kere
hi seide dat mochte wel gescien
gave hem god avonture te dien
alse gurrees opten wech quam
hi reet so verre dat hi vernam
enen casteel staende in een dal
starc ende scone bemuert al
ende wel berecht van cantelen
in allen siden in allen delen
so dat hine wel kinde saen
bi litekine die hi hadde verstaen
ende hi derwart sinen wech nam
tirst dat hi ter bruggen quam
vant hi die vrouwe daer al gereet
van daer binnen die daer ontbeet
om hem sien ocht hi soude comen
tirst dat sine hadde vernomen
liep si jegen hem blidelike
om te doene beeten haestelike
want die vrouwe daer hi hadde geeten
hadde hare wel gedaen weten
wie hi was ende hoe hi hadde mede
wel gedaen hare besichede
si namen metten breidele saen
ende seide beet here gi sijt gevaen
gurrees antworde hare
dat hi gerne hare gevangene ware
hi beette ende die vrouwe dede
twee cnapen comen daer ter stede
die een nam sijn pert
dander scilt ende swart
die vrouwe namen bider hant
ende leiddene in die zale thant
si deden ontwapen gereet
si deden andoen een licht cleet
omdat hi gepijnt was van hitten
ende deden op tgroene gras gaen sitten
si sagen gerne om die doeget groet
die hem die vrouwe van hem ontboet
ende si ginc bi hem sitten daer nare
onlange nadien quam aldare
die here die gejaget hadde alden dach
tirst dat hi sinen gast so scone sach
wart hi erre dat hire comen was
maer hine maecte gene gelike das
omdat hi was vremde maer haddi
redene moegen vinden waer bi
hine hadde moegen verdriven
hine hadden niet laeten bliven
bedi hi sorgede dat hi dare
om sijns wijfs wille comen ware
hi sprac toten ridder na desen
ende hieten willecome wesen
gurrees antworde tier ure
here god geve u goede avonture
hi seide vrouwe es dit u man
ja hi sprac si hi seide dan
het en es geen wonder dat gine ontsiet
want hier voren en saggic niet
enichgen man bat sceen fel wesen
dan mi nu dinct van desen
binnen dien dat si spraken also
quam een man gelopen toe
die der vrouwen seide openbare
dat buten der porten een ridder ware
die gerne herberge name
vrouwe eist u bequame
dat hi herberget tavont mere
jaet laeten in eer coemt mijn here
bedi hadt mijn here vernomen
eer hi in die herberge ware comen
hine quamer niet in des sijt gewes
omdat hier een ridder binnen es
die knape ginc ten riddre daer nare
ende seide dat hi geherberget ware
hi voer in al te hant quamen die knapen
die hem af holpen doen sine wapen
tirst dat hi binnen der zalen quam
gurrees besagene ende vernam
dat sagrimor was hi liep met desen
tote hem ende hietene wellecome wesen
sagramor helsedene sere
ende seide hoe quaemdi hier here
ic quam recht hier sprac gurrees
die vrouwe vragede wie die ridder es
gurrees antworde hare
dat hi van arturs hove ware
ende geselle vander tafelronden
een der bester diemen nu weet tier stonden
die vrouwe haelde van samite doe
enen roc ende enen mantel toe
ende gafse hem an te doene
tirst dat ontwapent was diegone
ende sijn ansichte hadde gedwegen
ende sinen hals als ridders plegen
was hi een scone ridder ende openbare
die here quam uut ere camere daer nare
ende hi vragede als hine vernam
weltijt die ander ridder quam
men seiden dat hi daer na quam saen
dat hi in sine camere was gegaen
die here vragede hen wanen si waren
si antworden hem sonder sparen
wie sijn van arturs hove here
doe ontsach hi hem herde sere
datse sijn wijf hadde ontboden
omdat sine souden doden
hi keerde in sine camere ende dede
sinen broeder daer in gaen mede
ende ij van sinen neven toe
hi seide hen lieden in rade doe
ic ne weet wat mijn wijf heeft gedacht
te doene die dese ridders heeft bracht
hier binnen jegen minen orlof
ic bem een deel in wane daer of
tien tiden dat ic in slape sal sijn
dat si mi sal doen nemen dat leven mijn
die broeder seide ic segge u
watmen daermede sal doen nu
hier binnen sijn genoech cnapen
dien gi sult seggen dat si hen wapen
ende in ene camere bliven stille
ocht enich vanden ridders wille
enichge overdaet doen ocht striden
si sullense doet slaen in corten tiden
die here antworde dese raet es goet
ic wille datmen also doet
hi dede in ene camere na desen
x cnapen al gewapent wesen
ende hi beval henliede vaste
ocht si verstoeden dat sine gaste
enichge overdaet doen wouden
dat si hem thant oplopen souden
ende te doet slaen metter vart
si soudense vinden onbewart
van wapenen ende sine souden tier uren
jegen hen niet moegen geduren
si seiden porrensi cleine ocht groet
wie sullense beide slaen te doet
alse dit aldus gesproken was
een knape wart geware das
ende ginc te sire vrouwe saen
ende dede hare dese dinc verstaen
si antworde den cnape gereit
eist waer dattu heves geseit
sone was noit gesproken tote hare
sulke verraetnesse alse dit ware
neest niet waer ic sal gedoegen
datmen uut steke mijn oegen
dat es om niet sprac die vrouwe
ic gelove gode bi mire trouwe
dat ic die ridders sal vandien
bescermen dat hen niet sal messcien
si dede den ridders te wetene saen
dat hare here doe hadde gedaen
ende si seide hen ic rade u
dat gi daer af versiet nu
dat gi jegen hen bewaret sijt
ne doedijs niet ende siet hijs tijt
dat hi uwes boven moege comen
u wart u lijf thant genomen
si seiden ocht god wille onse here
dat en gevallet nembermere
dat hi ons het ne doe groet mesfal
met sulker verraetnesse doeden sal
gurrees sprac dus sagramorre toe
ic segge u watmen best doe
ic ne sal tavont meer niet eten
hets onlanc dat ic at dat suldi weten
ic sal mi oec vensen ende gaen
liggen in gene camere saen
daer onse wapenen sijn alse gi
sult sijn geseten ic sal mi
wapenen saen ende maggic verhoren
dat gi mijns noet hebt daer voren
ic sal comen ende houden den strijt
tote dien dat gi gewapent sijt
ende waren wi wel gewapent bede
sine hilden jegen ons gene stede
al waerre noch also vele dat verstaet
mettien gurrees liggen gaet
in die camere ende doet verstaen
dat hi met siecheden es bevaen
sagramor bleef metter vrouwen daer
die here bleef vragende daer naer
waer die ander ridder es becomen
als hine niet en hevet vernomen
si seide hi dede ons verstaen
dat hi siec es ende te bedde gegaen
althant sweech die here
ende hine vragede daeromme niet mere
als diere luttel om soude geven
al was hi thant doet bleven
die etentijt quam ende men ginc dwaen
ende si gingen sitten saen
ende omdattie here niet ne woude
datten sagramor over dorper houde
ne liet hi doe sijn wijf niet eten
metter maysniede dat suldi weten
ende deedse met sagramor eten dan
ende dat dede hi bedi nochtan
dat hise woude begripen saen
ende es op dander side sitten gegaen
daer was wel in alre wise
gedient van dranke ende van spise
alsten derden gerechte quam
ene joncfrouwe brochte alsict vernam
ij rosene hoede gedragen tier stat
daer die vrouwe met sagramorre sat
die si hadde gemaect in dien boengaert
ende si gafse herre vrouwen ter vart
diese hare heescede dies geloeft
si sette den enen op hare hoeft
ende gaf sagrimorre den andren doe
dies hare man balch die sach toe
ende sloechse soe dat si met allen
ter erden neder moeste vallen
ende seide quade pute thanden
neemt hier uwen loen vanden scanden
die gi in mine herberge doet
gi sijt al te coene in uwen moet
dat gi dorst u leckeringe toegen
daer ic toesach met minen oegen
ay here sprac sagrimor saen
nu haddi herde sere mesdaen
die dese vrouwe hebt geslaegen soe
ende om niet daer ic sach toe
die ridder seide dat ics dede nu
dat dedic in despite van u
ja sprac sagrimor dadi
ic ware quaet dattic ne wraecs mi
vander buffen die gi hare hebt gegeven
sagrimor heeft die vuest verheven
die groet was ende vircante also wel
ende sloegen soe dathi vel
vander taflen verdort daer neder
daer wart altehant wech ende weder
groete nose ende geluet dor das
dattie here so geslagen was
ende die in die wachte waren
sprongen uut al sonder sparen
met getrecten swerden sonder waen
ende wouden sagramorre doet slaen
gurrees quamer gelopen toe
ende hi was wel gewapent doe
met ere haecsen in sinen handen
daer hi mede cloefde toten tanden
den irsten die quam in sijn gemoet
daerna liep hi met groter spoet
toten here die woude opstaen
ende sloegen metter haecsen saen
ende hi hem sloech sijn hoeft af
metten slage die hi hem gaf
ende alse die andre dat saegen
si liepen hem op met groten slaegen
ende hi weerde hem wel alsict las
alse sagramor gewapent was
ende si beide te gader waren
si scofierden alle die scaren
ende maketse vlouchtich dat si tier stont
vlouwen gequetst ende doet gewont
ende binnen in die camere bleven
des heren broedere doet ende sine neven
alsi dit dus hadden gedaen
die vrouwe ontboet hare mage saen
dat si tote hare souden comen
si quamen ende alsi hadden vernomen
hoet was si waren blide sere
bedi si haetten sere den here
ende si minden die vrouwe mede
om hare grote hoveschede
ende omdat si hare nichte was toe
si namen den doeden ridder doe
ende leiden wel eerlike
in een scone coffer rike
met dieren pellen bedect
ende droegene also berect
inden midden vanden zale
daermen alden nacht bewaecte wale
die vrouwe ne woude gedoegen niet
dat hare gasten souden waken iet
maer si deedse slapen gaen tier ure
ende si rusten alden nacht dure
des ander dages ruemden si thof
ende namen an die vrouwe orlof
die hem vriendelike bat thant
ofsi weder keerden doer tlant
dat sise quamen sien si seiden doe
dat sijt gerne daeden gevielt hen also
doe porreden sagramor ende gurrees
tirst dat sagramor opten wech es
vragedi gurreesse thant
ocht hi noch iet ondervant
van dien dat si sochten tien stonden
hi sprac hine hadder niet af vonden
sagramor sprac god moete ons beden
te sulker stat noch geleden
daer wijs horen moeten vraye niemaren
dat moete ons god geven tuwaren
antworde gurrees daer toe
si reden enen nauwen pat doe
ende droegen over een tien tiden
dat si te gadere souden riden
des si enich avonture vonden
si reden toter none tien stonden
eer si uten foreeste quamen
ende als sire uut quamen si vernamen
vor hem gerecht xij pawelgoene
van ere manieren van enen doene
ende stonden in enen beemt gerecht
an elc pawelgoen hingen gehecht
iiij scilden ende daer waren toe
bi elken x glavyen doe
gurrees seide thant wi
moeten joesteren dat dunket mi
wie sire nu comen so naer
dai wi niet moegen sceden van daer
wine moeten joesteren here
dander seide dat moet emmer sijn here
mettien worden si geware
van enen naen die quam tot hen dare
ende tote hen seide gi heren
gi moet emmer nu joesteren
welc wilt voren joesteren berecht mi des
ic sal voren joesteren sprac gurrees
ontbeit hier danne sprac die naen
ende keert ten pawelgoene saen
die naen ginc in ende na dien
hebben die ridders thant versien
enen gewapenden ridder metter vart
comen gereden te gurreesse wart
die brac sijn spere op gurrees
die hem also dancte des
dat hine afstac vanden perde
dat hi gestrect lach op die erde
daer na sach comen die here
wel lx ridders ochte mere
uten pawelgoenen die met allen
huedden op dien die daer was gevallen
die naen seide doe tote gurrees
here gi moeget varen alst u wille es
gi hebt u wel gequijt met eren
maer u geselle moet joesteren
sagramor gaf antworde doe
dat hi gereet was daer toe
thant sagramor comen vernam
enen riddre die joesteren quam
sagramor liet lopen metter vart
ende die ander te hem wart
ende brac op sagramor sijn spere
sagramor stac den andren so sere
dat hem niet ne halp doe
noch scilt noch halsberch toe
hine stac hem dor den lichame bede
tyser entie glavie mede
ende droegen van den perde
dat hi viel neder ter erde
doe wart men daer huwende saen
gelijc men te voren hadde gedaen
doe sprac tote sagramor die naen
here alse gi wilt dan mogedi gaen
sagramor antworde dat hi
an dat joesteren niet wan bedi
hi hadde verloren sine glave
als hine horde claegen daer ave
hi seide ic sal u wel betalen
want ic sal u ene andre halen
altehant hi ene andre sochte
die hi sagramorre brochte
ende vragedem wie hi ware
sagramor antworde daer nare
ic bem van arturs hove seggic di
ende hete sagramor nu sech mi
wies sijn dese pawelgoene ende hoe
staen si hier gerecht ende waertoe
die naen antworde hem tuwaren
dat si tsgraven wigans waren
die de pawelgoene daer dede slaen
omdat hi hadde verstaen
ende hadde horen vertellen
dat walewein met xij gesellen
in dit lant soude sijn ter uren
ende soeken ine weet wat avonturen
ende mijn here hevet wel ondervraget
hoe gedane wapine dat hi draget
datten mijn here soude ter curen
kinnen quame hi hier bi avonturen
ende mijn here es een sere weert
goet riddre ende hi begeert
sine macht te provene sere
jegen waleweins prouetchen here
ende bi derre redenen hevet hi gedaen
die pawelgoene die gi hier siet slaen
sagramoer sciet danen ende hi reet naer
gurreesse die sijns ontbeidde daer
doe reden si beide gader te samen
dat si in ene valeye quamen
si ontmoetten ene joncfrovwe doe
die scone genoech was ende jonc daer toe
si reet een cleine pert ende si groette
die ridders als sise ontmoette
ende si groetense weder scone
si seide gi heren dat u god lone
wanen siedi si seiden tuwaren
dat si van arturs hove waren
eist soe sprac si des ben ic blide
want dat ic hebbe gesocht wide
wanic dat gi wel sult wisen mi
wat is dat joncfrouwe spracsi
ic sochte seidsi sonder waen
minen broeder die de queste hevet bestaen
doe vragede gurrees hare
hoe haers broeder name ware
acglovel heet hi ocht gijt gebiet
ic en sagen sint eergistren niet
antworde hare gurrees
ic weet wel dat hi gesont es
ic ne sach oec noch ne sprac na dien
nieman diene hadde gesien
mer om die minne van hem wildi
mogedi tenen ridder nemen mi
ende leiden in allen steden nu
daer gi mijns hebt te done met u
ende si dankes hem vriendelike
sagramor boet hare desgelike
ende seide hebbedi te done
van enen van ons tween sone
nontsegt mi niet dats mijn raet
nadien dat gescepen staet
gi sult bat al in een wildi
uwen wille moegen doen met mi
dan met minen geselle des sijt gewes
omdat hi al te edel man es
ic ben een arm van cleinre machte
ende van edelen geslachte
ende ic sal u dienen met herten mere
dan soude dese grote here
hierbi radic dat gi mi leit met u
ocht gi mijns hebt te done nu
si seide ic sal also doen here
ende si dankede hem sere
dat hi hare sinen dienst boet
si scieden van gurreesse daer nare
ende bevalne den here van hemelrike
ende hi hen dies gelike
hi reet allene dat hi vernam
dat hi recht tenen ingange quam
van enen boschsce die hem tien tiden
ongeweget dochte in allen siden
hi sach omtrent ende sochte
ocht hi iewerinc bergen mochte
bedi buten huse lach hi node
want hi vaste nochtoe van broede
so dat hi pawelgoene wart geware
daer hi kersen sach bernen clare
hi reet ten pawelgoene waert daer naer
alse die lieden waende vinden daer
tirst dat hi daer quam gevaren
sach hi datter iiij pawelgoene waren
hi beette ende ginc in tien stonden
ende hadde sijn pert buten gebonden
hi dede sinen helm af thant
ende als hi binnen quam hi vant
die taflen gedect eerlike
ende daertoe genoech spisen rike
ende hi vant evenen genoech mede
wel te v perden tere ander stede
tirst dat hi geware wart das
dat hi vant al dat hem besich was
ende sinen perde daer toe hem dochte
dat dit van gode wel comen mochte
daerna dedi sijn perde af
breidel ende gereide ende hi gaf
corens genoech ende na dien done
ginc hi in die andre pawelgoene
in dirste pawelgoen vant hi
viere rike cofren ende dar bi
in een bedde slapen enen naen
ende als hi in dandre quam gegaen
vant hi ij joncfrouwen tere stede
in ene coetse liggende mede
daer ene bernende kerse voren stont
hi liet dat pawelgoen tier stont
ende ginc in een ander daer hi sach
ene joncfrouwe die bi haren lieve lach
in enen bedde ende hem dochte das
dattie joncvrouwe herde scone was
daer hise sach liggen mare
des ridders en wart hi niet geware
bedi dat op sijn anscijn lach
een orcussijn dat hine niet ne sach
hi keerde daer hi sijn pert vant
ende ontwapende hem thant
hi ontstac ij kersen saen
ende deedse op die tafle staen
hi dwoech sine handen ende daer naer
ginc hi sitten ter taflen daer
alse genoech geeten hadde die goede man
hem quam grote lust van slapene an
doe pensede hi dat best ware
dat hi ginge slapen bi hare
die hi allene liggen liet
biden ij ne woudi liggen niet
noch biden naen desgelike
ende hi moeste slapen indelike
hi nam sine wapine ende ginc thant
ten bedde daer hi die joncfrouwe vant
hi ontscoeide hem ende ontcleedde doe
ende hi sette sijn swaert altoe
ten hoefde vanden bedde daer
ende hief dat covertoer op daer naer
als hi die kersen uut hadde gedaen
dat hem tlicht niet in doegen soude slaen
hi ginc liggen bider joncfrouwen siden
die daer of niet wiste tien tiden
als hi was gelegen ende sine besief
si waende dat hadde geweest haer lief
si begonsten helsen vriendelike
ende si custen diere gelike
ende dede al sinen wille daer
als si lange hadden gespeelt daer naer
begonste slapen die joncfrouwe
die ne pensede om gene ontrouwe
so dede gurrees an dander side
daer na ontspranc in corten tiden
die ridder die bider joncfrouwen lach bedi
hi was hare getrouwede man ende hi
sloech sinen arm over hare
ende hi taste ende wert geware
dat daer een bi sinen wive lach doe
ende dat hise gehelset hadde toe
hi wart des so drove tuwaren
dat hi uut sinen sinnen waent varen
hi spranc uut sinen bedde thanden
ende nam met beide sinen handen
gurreesse ende traken vanden bedde daer
so dat hi den hals brac wel naer
hi nam die joncfrouwe sonder beide
bi haeren vlechten ende hi seide
dat si ter quader tijt hadde brocht dare
enen andren man liggen bi hare
hi sout wreken bi sire trouwe
doe wart ropende die joncfrouwe
ay vri man wat heyscedi mi nu
want sine wiste niet dat seggic u
noch en hads twint beseven
dat si te sceerne was gedreven
die ij joncfrouwen ende die naen
die ten gerope quamen gegaen
met ij kersen si worden geware
dattie joncfrouwe stont naect dare
gurrees was opgestaen te handen
ende helt sijn swaert met beden handen
ende quam ten riddre waert met gewelt
die de joncfrouwe metten vlechten helt
ende sloegen metten swerde thanden
dat hi hem thoeft cloef ten tanden
ende hi viel doet ter erde
die joncfrouwe die dat sach mesberde
sere ende dreef den meesten rouwe
die enichsins mochte driven joncfrouwe
ende si viel in onmacht tier stede
menichwerf ende dat selve dede
die naen ende die joncfrouwen toe
die naen seide tot hem doe
ay here gi hebt groet quaet gedaen
ende die joncfrouwe seide sonder waen
ay here riddre hoe hebdi
jegen gode verraden mi
ende jegen die werelt des gelike
die minen here doet hebt dus jammerlike
segt waer bi ghi comen sijt
in dit lant nu ter tijt
om mi te nemene van hemelrike
die bliscap ende van erderike
die bliscap daer bi
dat gi minen man hebt genomen mi
die bliscap van hemelrike sonder waen
naemdi mi met dat gi hebt gedaen
breken die helege wet
die onse here hevet geset
van te houdene dat huwelike
dus hebbedi mi al gescaedt swaerlike
doe begonste si haeren rouwe weder
ende viel opten doeden ridder neder
ende custene an sinen mont
also bloedich als hi was tier stont
si prisede sine goedertierhede
ende groete doeget die in hem was mede
ende die joncfrouwen brachten hare
hare himmede gedraegen dare
dat si vergeten hadde emmertoe
an te doene si was naect noch doe
gurrees cleedde hem ende scoyede
die joncfrouwe die hare moyede
met rouwen te drivene eenpaerlike
troeste hi herde soetelike
des ander dages als met groter werde
die lichame was gedaen ter erde
gurrees coemt ter joncfrouwe ende seget hare
dat si opsitte ende met hem vare
si sprac ocht god wille onse here
dat en gevalt nembermere
dat ic metten genen uut sal comen
die mi minen man heeft genomen
hi seide dat ontseggen ne help niet
ic minne u soe wats soes gesciet
al woudic selve ine soude nu
niet moegen wesen sonder u
nu biddic u op rechte trouwe
dats u niet en vernoye joncfrouwe
het doet mi cracht van minnen dat ic doe
god here antworde die joncfrouwe doe
ocht ic met u ga waer suldi mi leden
hi seide ic en weet in wat steden
joncfrouwe waer ic u leiden sal
sonder waer avonture ende geval
ons sal leden want ic nu vare
alomme sokende niemare
van lancelote van lac te verstane
mochticker iewerinc comen ane
si sprac toten goeden man
siedi vanden wandelen ridders dan
van arturs hove hi seide hare
dat hi een vanden ridders ware
hoe es u name dan segt mi
ic hete gurrees antworde hi
die joncfrouwe seide te dier tijt
ic weet dan wel wi gi sijt
gi sijt waleweins broeder hi sprac hets waer
die joncfrouwe seide tote hem daer naer
bider trouwen die gi sijt sculdich mi
biddic u dat u wille si
dat ic varen mach daer ic wille
hi seide maect des een gestille
het ne mochte gescien nembermere
gi moeget mi wildijs niet laeten here
met crachten leden daer gi gebiet
bi minen wille en saelt sijn niet
weet wel datter u quaet af comen sal
eer dese weke sal verliden al
mine roke wat gi segt te mi waert
sprac hi indien dat gi met mi vaert
si seide ic sal dan met u gaen
alst wesen moet si riep haeren naen
ende dede hem sekeren dat hi sal
algader doen dat si hem beval
die naen begonste neder te doene
al te hant die pawelgoene
gurrees voer in hogen ende blide
ende vorde bi sire side
die vrouwe die hem dochte wel gedaen
ende scone soe was si sonder waen
si reden also onder hem beden
totien dat middach was leden
ende quamen ridende seget die jeeste
ten ingange van enen foreeste
daer si onder ene horme vonden
enen gewapenden ridder tien stonden
die dat foreest te wachtene plach
ende die straten ende als hi sach
dattie vrouwe die scone was
sere weende vragedi das
wat si hadde te weennen soe
si antworde den ridder doe
dese ridder vort mi met crachte
mijns ondancs ende bi sire machte
ende gister navont sloech hi doet
minen here des hebbic rouwe groet
ja es dat waer sprac die goede man
en trouwen hie sal u hier laeten dan
hi heeft u te verre geleit nu
ende hi saelt gelden seggic u
hi nam die glavie in die hant
ende ontseide gurreesse thant
hi reet op hem ende stac
so dat sine glavie brac
ende gurrees stacken so weder
dat hi viel gewont neder
ende lach in onmacht tier stont
want hi was toter doet gewont
gurrees reet over daer nare
ende en nam niet meer tote hem ware
optien nacht lagen si in ere steden
met enen goeden man onder hen beden
in een bedde te gader als ict las
weder het hare lief of leet was
sanderdages als si op waren gestaen
voeren si wech als si hadden gedaen
den dach te voren ende si reden
tote dat primetijt was leden
daerna hevet die vrouwe vernomen
iiij ridders al gewapent comen
si sprac tote gurreesse mettien
hebedi dese ridders gesien
die jegen ons comen jay ic sprac hi
ic siese wel comen wie sijn si
si sprac ic saelt u seggen sciere
si sijn mine broeders alle viere
nu suldi mi moeten wedergeven
wildi oft en wilt het cost u leven
hi antworde weder ende seide minne
also lange als ic lijf hebbe inne
ne laet ic u om gene noet
noch oec om vrese vander doet
al comen si u soeken sprac gurrees
si moegen wel seker wesen des
sine gecrigen die macht niet
dat si u nemen wats gesciet
also lange als ic u sie met oegen
ene dinc willic u toegen
al waer ic al moedernaect nu
so ware mijn scilt wel die minne van u
hi rechte jegen henlieden sijn pert
ende si worden ropende te hem wert
dat hi doet ware ende hi ginc nopen
tors metten sporen ende hi liet lopen
jegen den genen die hi vernam
dat irst op hem geslegen quam
die sijn spere brac op gurrees
ende hi dancte den genen des
dat hine stac al sonder vorste
ende veste hem tyser in die borste
ende staken met sire groter cracht
dat hi viel neder in onmacht
die ander broeder op gurreese stac
dat hi sijn spere op hem brac
gurrees hurte dien here
met lichamen ende met perden so sere
dat hine dede vanden perde
ongemackelike vallen ter erde
die andre ii brodere si staeken
op gurreesse dat si hare speren braken
maer sine mochten altoes niet
vanden perde bringen wat soes gesciet
gurrees trac daerna sijn swert
ende ginc ten brodere wart
hi sloech den enen so dat hem derde
inden rechten arm ende affoleerde
als hi hem gevoelde gequetst also
ic segge u dat hi haestelike vlo
als dander hem selven allene siet
daer hi hem mochte verweren niet
geeft hi sijn swert op ende bidt toe
gurreesse dat hi hem genaden doe
hi liet wel dat hi verwonnen es
doe quam die vrouwe tot gurrees
si sprac nadien dat es comen
dat gi mi iij broedere hebt genomen
nontheert mi niet al des biddic u
laet desen broeder doch leven nu
dat hi mi troesten mach hi sprac doe
vrouwe wildi dat si also
jay ic here sprac si wildi
ende het so u wille si
hi sprac ic saelt doen in diere manieren
vrouwe dat ghi mi sult otroyeren
u minne met goeden wille
ende u geselscap lude ende stille
die vrouwe gaf hem daer af antworde
ic sal u daer af houden vorwarde
vander tijt dat ic u laeten sal
dat ic ne sal mijn leven al
meer in mans geselscap wesen
hi trac sijn swert na hem bi desen
ende si ginc te haren broedere daer naer
die optie erde laegen daer
ende alsi haren broeder vernam
die jegen gurreesse irst quam
vant sine herde sere gewont
die ander lach al verdoeft tier stont
die daer na opstont cortelike
ende sloech die hant an tswert verdelike
ende woude vechten op gurrees
maer sijn broeder seget dat pays es
si saegen houwen bome daer naer
ende maecten ene loedse daer
die een deel vanden wege stont
daer in lach hare broeder die was gewont
die niet riden mochte ende si
ontboden enen ersatre daer bi
als hi die wonde hadde besien
hi sprac hine hadde geen aerch vandien
ende dat hi binnen viij weken wesen
soude gesont ende genesen
ende men geloefde den ghoenen
datmen sinen dienst wel soude loenen
gurrees porrede vander stede
ende die vrouwe volgede mede
si reden sonder drinken ende eten
alden dach dat suldi weten
si quamen savonts nader sonnen
tere abedien van witten nonnen
gurrees beette ende hi ginc
daer binnen daermen gerne ontfinc
si waeren wel te gemake gedaen
van al datter binnen was sonder waen
smorgens eer gurrees gehorde messe
quam die vrouwe toter abdesse
ende vertelde hare al bloet
hoe gurrees haeren here sloech doet
ende si telde hare al dure
haerre beider avonture
ende hoese gurrees voerde mede
jegen haerren wille vander stede
die abdesse antworde hare doe
vrouwe ic en mochter niet doen toe
het ne ware dat ghi u leven
wandelen wout ende u begeven
ende hier bliven in religione
ic weet wel hine ware niet so cone
dat u hier name ende bi desen
mochti best verlost wesen
ay lieve vrouwe ic ne begare
els niet antworde die vrouwe hare
dan in religione te sine
dabdisse sprac hets so grote pine
die sal na den religione
werken in al sinen done
ende die dient met goeder herte
die pine ne daerf hem niet smerten
ende si gelieft mi in lanc so mere
wistic wel dat kinne onse here
dat wel u wille ware
ic daede u cleder bringen hare
dat eer die messe ware gelesen
gi soudt hier binnen nonne wesen
doe seide die vrouwe bi onsen here
ic en begere noit dinc so sere
alse nonne te sine hier inne
ic haete die warelt in minen sinne
dabdisse sprac ic ne beits niet mere
nadien dat gijt begert so sere
in gods name moet wesen
si viel hare te voeten met desen
dabdisse beval datmen hare
nonnencleder brochte dare
dat was altehant gedaen
si sneet der vrouwen vlechten af saen
ende si dede hare nonnencleder an
die si soetelike ontfinc dan
dabdisse namse bider hant
ende leidese in die kerke thant
ende die nonnen songen alle sere
lof van desen gode onsen here
ende si onfingense daer binnen
allegader tere gesellinnen
die nonnen waeren alle blide
van haerre coemste ten selven tide
si hadden recht want daer nare
wart die stat gevordert bi hare
bedi si wert een helich wijf
ende sere religioeus al haer lijf
alse gi hier na ter cure
lesen moecht in die avonture
alse gurrees messe hadde gehort
quam hi uter kerken vort
ende ginc in die camere thant
daer hi die vrouwe niet ne vant
als hi miste van hare
vragedi waer si ware
ende men en dorst hem ontecken niet
die dinc die daer was gesciet
dabdesse quam tote hem daer naer
ende vrageden waer na hi wachte daer
hi antworde hare dat hi wachte
na die vrouwe die hi daer brochte
si seide here wachti nu
om gene ander dinc so radic u
dat gi vart van deser steden
want gine sultse niewerinc leden
waeromme es dat vrouwe sprac hi
dabdisse antworde bedi
dat in hare geselscap nemmere
man en coemt also gi waert here
si leiddene in die kerke daer naer
ende si wijsde hem altehant daer
si metten andren nonnen sat
als hijt sach hi was drove om dat
hi sprac vrouwe eist nu daer ter tijt
jaet here god sijs gebenedijt
die mi den wille heeft gegeven
dat ic hebbe bestaen dit leven
bedi omme te gane met u
als ic hebbe gedaen tote nu
daer af ne mochte mi nemmere
niet af sijn comen dan onnere
bedi weet wel here in ben niet
van so nederen geslachte dat ic iet
met manne sculdich te vaerne ware
als sine amie harentare
gurrees antworde te desen
gi scijnt wel van hogen geslachte wesen
die vrouwe antworde daer an
al ne scijnt niet sijn ic bent nochtan
bedi mijn vader was coninc
ende mijn moeder in waerre dinc
was coninginne sonder waen
noch doe ic u ene dinc verstaen
ic hebbe int geslechte mijn
beter ridders dan int uwe sijn
nu noemt mi danne wie sijn die
enen van dien ic segge dat si
men machse wel nomen nu hort
lancelot van lac ende behort
ende lioneel dese drie sijn
herde na die mage mijn
ende gevielt datse avonture brochte
hier dat icse spreken mochte
ic soude doen danken sonder waen
vander doeget die gi mi hebt gedaen
ende ic en mochte mi niet nu
anders verlossen jegen u
ende ic bem wel blide daer af
datmen mi hier dat broet gaf
ende men mi heeft ontfangen
bedi ic liete mi eer hangen
ocht datmen mi afsloge mijn hoeft
eer ic soude willen dat geloeft
sulc leven leiden als ic met u
hebbe geleit tote nu
alse gurrees wart geware
dat hi els niet en hadde an hare
hi wapendem ende sat op sijn part
ende voer danen metter vart
ende hi reet al dore dien dach
ende dien andren diere na gelach
ende vragede harentare
van lanceloete om niemare
so dat hi niemen vinden ne mochte
die iet wiste van dat hi sochte
hi reet ene maent al dure
dat hi ne vant gene avonture
die te vertelne wardich ware
nu voren nu achter harentare
so dat hi eens maendages als ict vernam
ten berge vanden keytiven quam
als hi den brief vant anden voet
van den berge ende hi verstoet
wattie lettren daer af spraken
die sornahan hadde doen maken
loech hi ende hi seide mede
nadat ic ben comen teser stede
ine kere wat so mijns gesciet
om enen ridder weder niet
hi reet opwaert als hi den wech vant
hi horde enen horen blasen thant
doe wart hi geware saen
daer hi ridende quam van enen naen
ende vragede den naen dies
waerbi hi den horen blies
omdat ic woude sprac hi
ende om dat recht es daer bi
dat uwe coemste worde cont
den riddre vandien berge tier stont
dat gi daer boven sult comen wesen
gurrees vragede hem na desen
ocht die brief daer lange hadde gestaen
neen hi here antworde die naen
hine heefter niet gestaen xv dage
dat seggic u al sonder sage
gurrees voer opwaert daer naer
ende die naen bleef al stille daer
alse gurrees daer boven quam
wart hi geware ende vernam
sornahan comen gewapent wel
op een groet starc ors ende snel
sine ondergroetten hem niet mare
elc stac op andren so sere dare
dat hare halsbergen scorden doe
ende dyser vanden glavien al toe
gingen in hare vleesch al bloet
so dat elc andren hadde doet
maer dattie glavien braken
nochtan dat si elc andren staken
dat elc van sinen perde
gequetst moeste vallen ter erde
ende elkerlijc was so gewont
dat hi ersaters hadde noet tier stont
die ridder die vanden berge was here
hine was niet gequetst sere
gurrees was sere gewont
in die scoudere dat tier stont
daer in was bleven bede
yser ende hout mede
so dat hi viel metten vallen
iij werf in onmacht met allen
sornehan was metter vaert opgestaen
alse die geen noet hadde sonder waen
ende toech thant sijn zwert
ende liep te gurreesse wert
die in onmach lach emmertoe
hi ontwapendem thoeft doe
ende heeften geslagen ende gesteken
dat hi een wort niet mochte spreken
ende lach in onmacht al in een
dat hi bat doet dan levende sceen
sornahan kinde wel mede
dat ware grote quaethede
sloech hine also doet
so dat hi sine cnapen ontboet
ende dede hem ontwapennen daer
hi dede sinen ersatre comen daer naer
ende vragede hem van desen
ocht hi soude moegen genesen
hi besach sine wonden thant
die hi lelijc ende vreselijc vant
ende hi dede hem ute bede
dat yser ende dat hout mede
ende sornahan seide ic bidde u
ocht gi moeget dat gine geneest nu
bedi ic weet wel ende hebbe verstaen
dat hi goet ridder es sonder waen
het ware scade storve hi
bi fauten van hulpen dunket mi
die meester sprac na dat gijt gebiet
hine sal bi fauten van hulpen sterven niet
want ic willich te done ben
mine macht om te genesene hem
ic hope dat hi wesen sal
binnen ere maent genesen al
sornahan hieten daer ter steden
te sinen torre in prisone leden
hi wille hem al doen leveren daer
dat hem nuttelic es ende orbaer
als sine wonden wel waren besien
hi was in prisone geleidt na dien
daer agraveyn sijn broder lach tier stonde
hine mochte niet spreken metten monde
sine pine was so swaer
agravein ne kinnets niet daer
bedi datmen niet claer ne sach
in die vangnesse daer hi in lach
des ander daeges alse waren
sine wonden vermaect sonder sparen
ondede sine oegen die here
ende hi sprac wenende sere
ay here god waer bem ic nu
agravein seide ic segt u
gi sijt in vangnessen maer
ine weet in wat steden noch waer
agraveyn sprac here wanen siedi
gurrees antworde ende seide dat hi
vandes conincs arturs hove quame
ende dat gurrees was sine name
als agraveyn dat verstont
hi wart sere wenende te dier stont
ende seide lieve broeder siedi daer
wie siedi sprac gurrees daer naer
die segt dat ic u broeder si
doe antworde die ridder vri
ic bem agraveyn ende hebbe gewesen
meer dan vij weken in desen
kerker daer wi in sijn gevaen
ende hi telde sinen broeder saen
hoe hi was gevaen ende gewont
ende hoe dat hi over lange stont
doet hadde geweest maer
dat des heren nichte quam daer
vanden irsten dage dat hi daer was
die hem sine wonden genas
noit haddic anders hulpe negene
dan vander joncfrouwe allene
si gingen wenen onder hen beden
sine waenden nembermeer sceden
vander vangnessen daer si in waren
alsi waren in dit mesbaren
horden si datmen die dore ontdede
vander vangnessen te dier stede
agravein sprac mijn joncfrouwe coemt nu
ay lieve broeder nu biddic u
dat gi haer danket sonder waen
van vele goets dat si mi hevet gedaen
hier liggende in dit prisoen
hi seide hi sout gerne doen
mettien quam die joncfrouwe daer inne
die hovesch ende vroet was van sinne
agravein stont op na desen
ende hietse wellecome wesen
daerna alse spreken mochte gurrees
dancti der joncfrouwen des
dat si sinen broeder dede
menich goet ende hoveschede
ende alsi wart geware das
dattie gene gurrees was
si dede hem herde blidelike
al die feeste van erderike
ende si sprac tote gurreesse daer naer
here weet dat wel over waer
al tgoet dat hem hier es gesciet
dat ne dedic om el niet
dan doer uwen wille here gurrees
gi daet mi dat niet lanc ne es
daer ic was geport in ene vart
te varne te arturs hove wart
het is alse luttel als een jaer
dat gi quaemt gereden daer
een ridder mi hadde gevaen
inden bosch van karlioen sonder waen
ende mijns ondancs wechvoret mi
here alse gi dat saeget ghi
bescuddet mi hovesschelike
bi ure prouetsen ende stoutelike
gi vecht jegen hem so lange stont
dat gine onderdaet ende verwont
ende verlosset mi bi desen
van scanden die gesciet souden wesen
om dese doeget seggic u
hebbic uwen broeder geholpen nu
met al mire mogenthede
ende ic sal u helpen mede
metten besten dat ic mach here
nu en mestroest u niet sere
weet wel waerdi genesen ic soude
pine daer toe doen menichfoude
ocht ic soudu helpen dat gi
uter vangnessen sout comen vri
ende laetent om minen oem niet
om gene dinc wat soes gesciet
ic doe u seker van desen
also lange alse gi hier sult wesen
men sal u doen bede nacht ende dach
al dat goet datmen doen mach
enen ridder die gevaen es
si dancten hare sere des
aldus vonden an die joncfrouwe
dese ij gebroedere grote trouwe
ende hulpe in haerre swaerre noet
daer si hadden confort groet
si waren blide van diere sake
ende si waren wel te gemake
van al dien dat hem goet dochte
datmen eten of drinken mochte
ende ne haddem niet vernoyet
die vangnesse ende vermoyet
si hadden gehadt in dien dagen
in die vangnessen daer si in laegen
al dat gemac dat hebben mochte
enich ridder waer dat hijt sochte
nu swiget davonture van desen
ende salre af spreken alst tijt sal wesen
ende sal vanden avonturen tellen
die gariette gevellen
nu gewaget davonture das
alse gariet gesceden was
van minen here waleweine
dat hi lange reet alleine
so dat hi quam op enen dach
tenen bossche diemen te hetene plach
dat geboemte in dat lant
daer quam in sijn gemoet thant
ene joncfrouwe gereden op een part
hi groettese metter vart
so dede si hem ende daer nare
vragede si hem wie hi ware
hi seide dat hi van arturs hove was
ghi sult mi danne wel berechten das
dat ic vare soeken sprac si
wien soecti danne vragede hi
si seide dat si lancelote sochte
dien si niet vinden ne mochte
hi sprac ic en weet wat seggen des
sonder datmen seget dat hi doet es
daer omme sijn geporret nu
wel x ridders seggic u
om te wetene dat ware
ende varne soeken harentare
si sprac god hoedene vander doet
het ware jammer alte groet
ende alsi dit hadde vernomen
si keerde den wech dien si was comen
gariet reet met hare
ende hi vragede hare daer nare
waeromme si lancelote sochte
si seide met droven gedochte
here ic hebben gesocht bedi
haddicken vonden hi soude mi
te rechte houden wel ter curen
jegen enen van minen geburen
die mi nuwinge met sire macht
ontherft heeft ende met sire cracht
gariet sprac joncfrouwe seget mi
waer hijt dede si sprac dat si
here nu hort die dinc algader
die here van malings was mijn vader
hine hadde niet meer kinder dan mi
ende ere mire suster die hi
gaf binnen sinen live
enen fellen ridder te wive
ende mijn vader starf daer naer
des es leden een half jaer
ic was oyr van sinen goede
omdat mi dochte in minen moede
datmen hem meer ontsach dan mi
ende mijn swager was woudic dat hi
die manscap ontfinge vanden lande
ic dede hem manscap doen thande
minen lieden van lande tuwaren
dat si van mi sculdich te houdene waren
ic dedem mine rente ontfaen mede
alsi quamen van elker stede
ic sprac daerna een huwelic te done
dat mi rieden mine barone
an enen jonchere in dat lant
dat ic hem droech mijn goet in hant
dat mi hadde gelaeten mijn vader
ic seit minen swager algader
dat ict gedaen hadde als hijt verstoet
wart hi welna al verwoet
hine antworde mi niet daer toe
ende hi verspiede den jonchere doe
ende sloegen doet verradenlike
daerna quam hi te mi cortelike
ende sprac dat ic sotheit dede daer an
dat ic anders mans goet gaf enichgen man
ic seide here dat en mach niet sijn
ic en hebbe niemans goet gegeven dan dmijn
hi vragede mi waer mijn lant ware
ende ic seit hem daer nare
dat lant en waert u niet sprac hi thant
vart elre soeken ander lant
wildi ocht ne wilt ic sal dit nu mere
houden want ic ben daer af here
als hi mi sulke antworde gaf
ic beriet mi met minen vrienden daer af
sodat mi riet een goet man
dat icken daede daegen dan
vor die vrouwe van roestoc daer dit lant
af porrede ende ic deedt thant
ic clagede alsic vor hare quam
dat hi mijn lant met crachten nam
hi sprac hine hadde mi niet genomen
maer dat lant was hem comen
van minen vader diet hem gaf
als hi starf ende hi woude hem daer af
antworden in allen doene
ware enich ridder so coene
die seggen woude dat anders ware
als die ridders worden geware
van minen lande dat hi doe
emmer met campe woude toe
sone waser geen so coene
die hem onderwant van minen doene
ende als si mi dus gingen ave
ic bat dat men mi vorst gave
xl dage ic soude binnen dien
soeken enen riddre met wien
ic mi soude verweren daer af
ende als men mi den verst gaf
ic pensede dat ic sonder sparen
tes conincs arturs hove soude varen
ende soeken lancelote al daer
bedi ic wiste wel over waer
tirst dat hi mi kinde hi soude
met mi varen daer ic woude
bedi ic hebbe hem dienst gedaen
die mi es ongeloent sonder waen
maer nadien dat aldus es
ic sal keren sere drove des
ende tote minen swager varen
ic sal hem bidden sonder sparen
dat hi minen noet wille scouwen
als ere onterfder joncfrouwen
wille geven mine lijfnere
ende si wort wenende sere
so dats ontfarmde gariette
so dat hise in talen sette
ende seide hebbedi goede orconden
van dat gi segt nu ten stonden
jay ic here mochtic vinden man
die mi bescermen woude dan
ic soude vinden c man ende mere
onder ridders ende vavasore here
die alle haren eet souden doen des
dat mine clage getrouwe es
gaheret seide sone dorre di
genen andren riddre soeken dan mi
ic wille vor u den camp bestaen
jegen uwen swager sonder waen
ende sijn also gerecht uwe saken
alse gi segt ic salne gelovich maken
si seide ay here gi moet van desen
van goede gebenedijt wesen
nu hebbedi mi vertroest sere
ic sal gereet vinden here
cc mans die sullen sweren u
dat mine clage es gerecht nu
ic ne gere niet meer seide hi
ende si antworde danc hebdi
dus reden si te gadere onder hen tween
ende reden so verre al in een
dat si vernachten in enen bosch ende si
horden ene clocke luden daer bi
si reden derwart met haesten groet
want si hadden herbergens noet
si reden onverre te dien stonden
dat si ene witte abdie vonden
besloten met grachten ende met muren
jegen dieve die daer waren tier ure
inden bosch om haerre gewin
gaheret riep ter porten in
doe quamen ij broedere dare
om te wetene wie daer ware
als si saegen dat hi gewapent was
wisten si wel die waerheit das
dat hi was een vanden ridders doe
die wandelden ende si spraken hem toe
ende hietene willecome wesen
die joncfrouwe tote desen
si ontfingen eerlike
entie joncfrouwe diere gelike
si leidene in ene capelle daer naer
ende ontwapendene daer
een vandaer binnen quam daer toe
die de joncfrouwe kinnede doe
ende seide wel lieve nichte mijn
hier moeti ons wellecome sijn
si sach op hem ende wart geware das
dattie broeder haer oem was
hi hadde haerre moeder broeder gewesen
stout ende wert ridder vor desen
si helsedene ende weende mede
si hadde groete jammerhede
hi vragede hare wat si daede
si tellet hem al bi staeden
also alsmen hier te voren horen mochte
ende hoe si den ridder brochte
om te vechtene over hare
hi ginc toten ridder dar nare
ende seide here nu besiet
wie gi sijt des en weet ic niet
maer dat gi deser joncfrouwen
hulpe hebt geloeft bi mire trouwen
dat omme gene getrouwer clage
ridder mochte vechten te genen dage
ic segge u getrouwelike daer an
het en es in die werelt so vroem man
waer hi jegen mi in campe van desen
hi moeste van mi verwonnen wesen
binnen den dage ocht geslagen doet
u recht es in dese sake so groet
ic wille daertoe u sweren nochtan
ne waer ic niet begeven man
ic soude over mire nichten vechten
ende hare claege in desen berechten
ende els geen man die nu leeft
ende om den besten casteel die heeft
die coninc artur ne liet ics niet nu
bi deser redenen here seggic u
dat gi vechten moecht sekerlike
gariet antworde vriendelike
here nadien dat aldus si
mine roke wiere come jegen mi
des nachts waren si daer binnen
wel gedient met groter minnen
sanderdages als hi hadde gehort
messe quam die joncfrouwe vort
ende si saeten op doe bede
ende si ruemden die stede
si reden al dien dach
ende dien andren die daer na gelach
ende opten derden dach ter noenen
quamen si ten pawelgoenen
die glimas helt al stille
daer staende doer waleweins wille
also alsmen hier voren las
so dattie naen hen te gemoete was
ende sprac gaherette toe
dat hi hem moeste quiten doe
vander costumen diemen plach dare
hi vragede wat dat costume ware
hi seide dat ten genen tiden
vremt ridder daer mochte liden
hine moeste eer hi overlede
joesteren daer te dier stede
jegen enen riddre vanden ghonen
die laegen inden pawelgonen
ende hi die was ten joesteerne
gereet ende niet tonbeerne
antworde den naen daer nare
dat hi woude dat hi daer ware
daer hi jegen joesteren soude
die naen antworde houde
hi sal comen metter vart
die naen ginc ten pawelgoenen wart
ende hi riep lude mettien
gi heren coemt die joeste sien
een ridder trac uut metter vart
ende trac te gaherette wart
sere ende wel gewapent ende stac
op hem dat sine glavie brac
ende gaheret staken weder soe
dat hi viel neder ter erden doe
daer mochtemen ten pawelgoene horen
huwen alsmen dede te voren
op hem die daer gevallen lach
die naen seide als hi dat sach
here alse gi wilt mogedi varen
gi hebt u wel gepijnt tuwaren
du sals mi eer berechten sprac gaheret
twi hier dese pawelgoenen sijn geset
hi seide dat hijt gerne daede
doe vertellede hi hem bi staeden
dier gelike dat hi sagramore
hadde vertelt daer vore
alse gaheret dit hadde verstaen
hi seide sciere toten naen
ganc seggen dinen here dat hier mede
heeft bestaen te grote sothede
dat hi hier in desen pleine
om te vechtene jegen waleweine
dese pawelgoenen heeft geset
ganc sech hem sprac gaheret
dat hi hier come proven hem
jegen mi die de minste bem
van c ridders ende l nu ter stonden
die behoren ter tafelronden
ende mach hi verwinnen mi
dat ic in sire genaden si
ende en mach hi hem niet met stride
jegen mi verweren nu te tide
waertoe souddi hier inden pleine
ontbeiden na minen here waleweine
nu ganc dinen here dit vertellen
ende en coemt hi niet ic sal vellen
sijn pawelgoenen ende bi desen
dat sal hem mere scande wesen
bi mire trouwe seide die naen
dese boetscap sal wel sijn gedaen
maer ic ware u van desen
dat tkeren beter hadde gewesen
ne roke di ganc sonder beide
ende doe dat ic di seide
hi ginc ende vant sinen here
blide ende borderende sere
om sinen geselle diere vel
ende om dattie vremde ridder so wel
joesteerde ende hi seide dat
die gene viij dage al in een bat
datmen hem die irste joeste gave
ende hi so was gesteken ave
daer sat een ridder die seide doe
die ridders die wandelen emmertoe
si joesteren dicken ende vele
al sijn si vroeder van desen spele
nieman ne darf wonderen daer ave
het mach wel sijn sprac die grave
die naen quam tot sinen here ende seide
daer si alle toehorden sonder beide
here gene ridder ontbiet u
dat gi groete sotheit hebt bestaen nu
dat gi ontbeidt in desen pleine
om vechten jegen waleweine
maer gaet jegen hem vechten nu
die de minste es ontbiedt hi u
van c ende l ridders nu ten stonden
die behoren ter tafelronden
ende mogedi verwinnen desen
hi sal in uwe genaden wesen
ende mach u verwinnen die goede man
wat sal mijn here walewein hier dan
bi desen ontbiet hi u nu
dat hi wilt joesteren jegen u
ne coemdi niet weet wel hi sal
uwe pawelgoenen neder werpen al
dit sal u mere scande wesen
die grave antworde te desen
dat van groter herten ware die here
ende prijsden meer dan hi dede ere
hi eyschede sine wapenne doe
daer sprongen thant cnapen toe
diene wapenden metter vart
hi sat te hant op sijn part
ende liet op gaherette lopen
gaheret ginc sijn ors nopen
si vergaderden dat si staken
elc anderen dattie speren braken
ende si onderhorten hen bede
met scilden ende met lichamen mede
dat si hen onderquetsten herde
die grave vloech van sinen perde
so verdoeft dat hi niet ne sach
noch en wiste weder het nacht was och dach
gaheret vor over met sinen perde
daer na beette hi ter erde
het dochtem scande sijn sonder waen
soude hine tors bestaen
dien hi ter erden liggen sach
doe ginc hi ten grave daer hi lach
ende trac hem den helm af
daer na hi hem metten helme gaf
enen swaren slach int tansichte
dat dat bloet uutspranc bedichte
beide ten monde ende ten nesen
die grave bat genaden na desen
ende sprac alse die hadde vrese groet
ay here en slaet mi niet doet
neemt mijn swert sprac hi tote hem
ic lie dat ic verwonnen bem
gaheret nam sijn zwert ende seide
weetti wat gi doen moet sonder beide
ic wille dat gi morgen port metter vart
ende vart te waleweine wart
ende als gi hem hebt vonden
dat gi hem opgeeft tien stonden
van minen halven ende doet hem verstaen
hoe die saken sijn vergaen
ende werp u in sine genaden
van al uwen overdaeden
hi dede hem dat sekeren toe
hi ginc te sinen perde doe
ende woude wech varen sonder beide
so dattie grave tot hem seide
here die dorpernie ne suldi
niet doen gi sult tavont bliven met mi
het es herbergens tijt nu mere
ende ne waents niet lieve here
van mi dat ic u haete iet
van dat tusscen ons es gesciet
ic ne bliver niet antworde hi
het ne si datter joncfrouwen wille si
doe batmen hare so vele das
dat het hare wille was
daer was gaheret wel ontfaen
ende hem was eeren vele gedaen
van alden ridders diere waren doe
die grave sprac sinen ridders toe
gi heren allegader ic bidde u
dat gi desen ridder doet nu
feeste ende eere u sal van dien
al goet ende ere gescien
want hi een der bester ridder es
van erderike des sijt gewes
ic bems blide dat ic verwonnen bem
van also goeden ridder als ic ken hem
sijn gebod daeden minste ende meeste
ende daeden hem alle ere ende feeste
hem was een bedde gemaect daer
also rikelike openbaer
alse ocht arturs boef ware tien tide
ende der joncfrouwen een ob ander side
des ander dages stont gaheret op vroe
ende dede sijn gereide leggen doe
ende dede die joncfrouwe opstaen
want hi riden woude saen
si saeten op hare perde
ende reden herre verde
die grave gebrachtene een stuc daer
met sinen lieden ende keerde daer naer
si reden so verre dat si quamen
tere wegescede ende vernamen
vi ridders al gewapent riden
ende die ij leiden tien tiden
enen ridder ongetamelike
ende sloegen sere jammerlike
si hadden sine handen tien stonden
hem op sinen rucge gebonden
die ander ij ridders daer toe
leiden ene joncfrouwe doe
in hare himde al naect
sere drove ende mesmaect
ende sloegense alle eenpaerlike
met dorninen roden ontfermelike
sodat si hare himde al roet sagen
vanden bloeden vanden slaegen
die ridder ne sprac een wort niet
maer die joncfrouwe hare mesliet
sere ende riep helpe mi vrie
edele maget sinte marie
ende die den ridder hilden tien tiden
hilden ane dene side
vanden wege entie die joncfrouwe
leidden die dreef groeten rouwe
reden an dander side al dare
als garihet quam bet nare
sach hi ende wart geware das
dattie ridder ob ander side was
ende was ridder vander tafelronden
ende was een vander questen tien stonden
maer die joncfrouwe ne kindi niet
hi wart pensende als hi dit siet
hine weet wien irst helpen sonder waen
hi siet die joncfrouwe vor hem staen
die om hulpe roept ende genaden
ne staet hi hare niet in staeden
hi es onteert ende bescudt hi niet
sinen geselle dien hi siet
smerte gedogen ende groten toren
ende scande hi es danne verloren
bedi die vander tafelronden
waren onderlinge gebonden
bi trouwen ende bi sekerheden
dat si souden in allen steden
elc andren helpen sonder ontbiden
hi sprac toter joncfrouwen tien tiden
die met hem daer was ic bidde u
joncfrouwe dat gi mi segt nu
in wat steden dat ic u vinden sal
als ic kere hebbix geval
ic sal den ridder succureren
dien ic sie doen so vele onneren
si seide gi sult mi een deel
over den bosch vinden in enen casteel
nu vart dan sprac hi vriendelike
ende ontbeid mijns daer cortelike
want ic u cortelike volgen sal
so ic irst mach hebbic geval
gaheret reet al dat hi mochte
der wart dat hem dochte
dat hi den ridder sach leden
hi hadde onlange gereden
dat hi der gherre wart geware
die sinen gesellen leidden dare
hi riep op hen allen gemene
ende alsi sagen dat hi was allene
dochten lieden dat hi daer mede
dat hi volgede sotheit dede
maer si sinden tote hem enen
om te wetene sijn menen
dien hi seide dat hi joeste sochte
hi antworden hine mochte
vander joesten niet falgieren
ende sprac tote hem in deser manieren
ridder wacht u jegen mi nu
want ic vrede ontsegge u
ende hi porrede van sire steden
ende quam op garihette gereden
ende heeften so gesteken
dat sijn scilt moeste breken
garihet stac den ridder so wel
dat hi vanden orse doet vel
ende hi liet lopen metter vart
alte hant ten andren wart
die hem irst quam te gemoete
stac hi metten spere onsoete
dat hi hem die slinke scoudre stac dure
ende hi viel vanden orse tier ure
alse die derde hare mesfal siet
ne dar hi langer daer bliven niet
hine ginc vlien met haesten groet
alse die vrese hadde vander doet
garihet ne sette hem niet sere
den ghenen te volgene vort mere
hi quam te brandelise ende ontbant
hem sine handen altehant
elc was anders doe sere blide
ende sonderlinge brandelijs tien tide
garihet bat brandalise
dat hi hem seide in welker wise
datten die ridders hadden gevaen
brandalis antworden saen
ic quam gister navont gereden
niet verre van hier tere steden
ende hadde gereden al den dach
so dat ic ij pawelgoenen sach
ic reet der wart gereet
ende tirsten dat ic was gebeet
ic ginc in dat een thant
daer ic een twint niet ne vant
ic ginc in tander daer ic sach
dat ene joncfrouwe op i bedde lach
ende ic vragede hare also houde
ocht si mi herbergen woude
si seide ja si ende metter vart
halp si mi dat ic ontwapent wart
als ic ontwapent was ic ginc dare
bider joncfrouwe sitten daer nare
die mi so scone wesen dochte
dat icse van minnen versochte
si hadde een lief antworde si
dat si niet woude laeten dor mi
als ic dat horde ic bat
so vele dat si seide dat
al hadsijs wille ende gedochte
dat sijs tien tiden niet doen ne mochte
bedi si sijt mijn amijs es
inden bosch sijt seker des
die cortelike in sal comen
altehant hebben wi vernomen
eer hare tale inde nam
dattie ridder daer binnen quam
die der joncfrouwen amijs was
ende alse hi wart geware das
dat ic geseten was bi hare
hi seide hi soude mi aldare
te hant doet slaen met sinen swerde
ne gingic niet mire verde
ende hi was gewapent dat hi
te overmoedeliker sprac jegen mi
ende ic wapende mi daer toe
ic en horde dreygen soe
als ic mine wapene hadde an
ic seide ic ne sciede niet van dan
om sinen wille te dien tiden
begonsten wi onderlinge striden
ende sloech elc op andren slage groet
so dat icen int dinde sloech te doet
ic dede mine wapene af
ic hadde groten honger die mi gaf
groten lust tetene ende gare
ende dede die taflen rechten daer nare
na etene gingen wi slapen saen
beide te gadere sonder waen
ende sliepen toten dage toe
so dat op mi quamen heden vroe
eer ic vanden bedde mochte comen
des ridders mage diet hadden vernomen
hoet was gevaren ende onse doen
so datter vi quamen int pawelgoen
daer ic lach ende sliep ende vingen mi
ende die joncfrouwe mede die ghi
saeget hoe si gevoert was
ende droegen over een das
dat die iij souden leiden mie
ende die joncfrouwe die ander drie
binnen dien dat si van deser saken
onderlinge waren in spraken
sagen si comen an dene side
gosennes van strangeloet tien tiden
met hem brachti die joncfrouwe
die hi hadde gesien met groten rouwe
iij ridders wech voren een lettel eer
nu was hare gemindert hare seer
wantse gosennoes den ridders nam
daer hi in hare gemoet quam
tirst dat si hen hadden ondersien
si hadden alle bliscap van dien
ende seiden dat scone avonture
hem vergaderde tier ure
die joncfrouwe die sere mesmaect was
bat den ridders sere das
dat sise dor gode souden geleden
niet verre vandaer tere steden
daer si hare rusten mochte
want si hads noet als hem dochte
si seiden si souden varen met hare
ende si leidense dar nare
in ene valeye daer si tien stonden
enen tor nuwinge gemaect vonden
alsi binnen der porten quamen
ende die van binnen vernamen
dat hare vrouwe was mesmaect also
si warens drove ende onvro
die vrouwe bat also houde
datmense te bedde helpen soude
ic bem so ziec dat ic van desen
nemmermee ne wane genesen
ende daer ane seide si al waer
sine leefder mar vi dage naer
alse die iij gesellen danen scieden
gaheret vragede hen lieden
ochter ieman heeft gehort niemaren
van dien dat si soeken varen
si seiden neen si doe seide brandalijs
ic en can geloven in gere wijs
ware lanceloet noch levende man
dat hi iewerinc mochte wesen dan
in enich lant hoe verre het ware
wine hadden daer of gehort niemare
nadien dat wi niet hebben vernomen
sint dat wi hier toe sijn comen
wanic sekerlike dat hi es doet
garihet sprac dat ware scade groet
het behoren nu ter stonden
sulke xl ter tafelronden
het ne soude van hen allen niet wesen
also groete scaede alse van desen
wie moeten gedoegen alle gemeinlike
al dat wille die here van hemelrike
si reden te gadere dat si vernamen
dat si tere wegesceden quamen
doe sprac gaheret tote hen lieden
dat goet ware dat si hen scieden
dat elc sinen wech name
oec seide hi dat hen bequame
den rechten wech vort te vaerne doe
die ginc vort ten castele toe
daer die joncfrouwe na hem ontbeet
als sine sach si ginc gereet
jegen hem ende seide na desen
dat hi moeste welcomen wesen
die joncfrouwe vragede hem saen
hoe die besichede was gedaen
daer hi omme bleven ware
hi hadde bescudt dat seidi hare
den ridder al sonder waen
ay god seit si hoe eist vergaen
vander joncfrouwen die wi horden
so sere ropen in droven worden
hi seide dat noit te gere ure
also scone aventure
ene joncfrouwe alse hare gevel
bedi si was besculdt wel
een onse geselle quam daer thant
diese hem nam als hise vant
in sulker noet als icse met u sach
wie reden te gadere heden al den dach
si seide het es te wonderne wel
dat desen tween also gevel
dus reden si toten navonde toe
si quamen in ene prayerie doe
daer si vonden in dat groene
geslaegen iij pawelgoene
si voeren om herbergen daer
bedi het was den avonde naer
gaheret vant int irste pawelgoen
enen naen die gereide venisoen
tetene ende faysante toe
hi haester sere mede doe
gaheret bat om herberge desen
ende hi hietene wellecome wesen
in manieren dat sijns heren wille si
ende en eist niet dat hi
als hi coemt sal sciere
wech varen ende hi doet in diere maniere
ende hi ontwapende hem daer naer
herde cortelike so quam daer
een ridder herde gewapent wel
die sceen hoverdich ende fel
ende met hem quamen mede
ij joncfrouwen daer ter stede
dene was sijn moeder dander was
sijn suster als ict las
tirst dat gaheret vernam
dattie ridder int pawelgoen quam
hi stont op thant na desen
ende hietene wellecome wesen
hine antworde hem niet sonder waen
maer hi sprac dus toten naen
nu sech ende mac mi vroet des
ochtu den ridder die hier es
geherberget hebs tavont mere
die naen antworde jay ic here
bi wies orlove sprac die ridder fel
die naen antworde ic waende wel
dat u wille hadde geweest here
anders ne haddict gedaen nemmere
die ridder seide toten naen
du hevest ter quader tijt gedaen
eer du mi suls ontgaen wesen
dune herberges nembermee no desen
ridder sonder dijns heren orlof
dine sal gedinke hier of
so dattie ridder die was gram
den naen biden hoefde nam
ende hiefne op vander erde
ende staken neder so herde
dats cleine gebrac godweet
dat hem therte niet ne spleet
ende hi in onmacht viel ter stede
vander pinen die hi hem dede
dat sach gaheret ende wiste saen
dat hem tonwerden was gedaen
gaheret trac sijn swert doe
ende sprac aldus den ridder toe
here gi hebt mi scande gedaen nu
dies ic noit en verboerde jegen u
die ridder gaherette antworde
dat hijs niet ne micte van enen worde
ne doedi sprac die goede man
also helpe mi god gi sult gelden dan
gaheret liep hem op nadien
ende die riddre ginc vlien
so dat gaheret al gram
den ridder ter vart gevolget quam
ende sloech den ridder so herde
metten platten vanden swerde
dattie ridder al verdoeft
ter erden viel des geloeft
gaheret spranc op hem saen
ende seide hi souden doet slaen
hine beterde wel den naen
dat hi hem hadde mesdaen
die ridder bat van anxten groet
genaden dat men niene sloege doet
want hi den naen betren woude
alst gaheret visieren soude
gaheret sciet van hem saen
ende hiet dat hi daede jegen den naen
dat hi vergeve den evlen moet
hi seide dat hijt gerne doet
hi ginc int pawelgoen nadat
daer die naen sere bedroeft sat
hi knielde vorden naen also houde
ende bat dat hi hem vergeven soude
dat hi jegen hem hadde mesdaen
ic salt gerne doen sprac die naen
op sulke vorwarde dat gi
u hande nemmermee doet ane mi
om quaet doen tenichger ure
ende dat gi van deser avonture
die u nu bi mi es gesciet
mi ne sult wanconnen niet
hi sekerde den naen also
gaheret nam sine wapene doe
ende seide toter joncfrouwe
sit op want bi mire trouwe
ic wille varen wat soes gesciet
ic en blive metten genen niet
die mi heeft gedaen sulke scande
die ridder quam tot hem thande
ende seide lieve here genaden
verghevet mi mine mesdaeden
die ic hebbe gedaen nu
bedi ic was so erre op u
men sout mi lachtren te min
die daer of kinde minen sin
gi hebt mi mesdaen vele mere
heden dan gi wanet here
si bescudden vander noet
ende sloecht mine ij neven doet
ic was die derde die vor u vloe
hierbi wardic verstormt soe
als ic te minen pawelgoene quam
ende ic u dar in vernam
ende ic en mochte minen sin niet dwingen
ine moeste mi erren bi dien dingen
ende bidde u dat gi niet ne belget nu here
maer herberget met mi tavont mere
hi seide het ne mach niet wesen
die ridder seide na desen
entrouwen here wat soes gesciet
gine sceedt tavont van henen niet
ende hi ontgorde hem sijn swert
ende dede di joncfrouwe beeten ter vart
hi was wel geherberget dien nacht
ende si daeden al hare macht
hem te dienne die daer waren
ende die here boven hen allen tuwaren
dies ander dages quam die ridder vroe
ende leidde gaherette doe
tere hermitage die daer bi was
daer hem dheremite messe las
die ridder beval te voren
binnen dien dat si messe horen
datmen teten gereidde saen
ende alsi van messen quamen gegaen
vonden sijt gereet ende si saten
altehant neder ende aeten
na etene sat gaheret op sijn part
ende voer danen metter vart
hi reet aldien dach
ende den andren dire na lach
ende reden so verre te samen
dat si inder vrouwen lant quamen
van roestoc ij dage vordien
dattie camp soude gescien
alse gaheret te hove quam
ende die vrouwe dat vernam
ende sine kinde niemen hebbe das
wonder dat si blide was
si was so blide om dien here
dat alden lieden wonderde sere
dit dede si lude ende stille
algader om waleweins wille
die over hare jegen segurades
vacht alse hier voren gescreven es
als hi ontwapent was si dede
hem bringen scarlaken cleder ter stede
ende si seide dat mijn here
walewein hare dede wilen ere
enen dienst daer si hem noit af
dancte noch loen en gaf
ic en sagen noit sint seggic u
maer ic sal u doer sinen wille nu
doen alden dienst die ic mach
ic biede u heden dien dach
al mine castele sonder waen
hi dankets hare sere saen
des ander dages wel tilike
sende die vrouwe haestelike
enen bode die tote gindan ginc
die was der joncfrouwen swaselinc
si ontboet hem dat hi quame dare
want daer een ridder comen ware
die de joncfrouwe woude berechten
jegen hem ende over hare vechten
doe vragedi den bode das
ocht hi wiste wie die ridder was
hi sprac ic ne weet niet sinen name
maer hi es scone ende bequame
ende hi scient wel wesen goet man
hi quam sottelike sprac gindan
metter joncfrouwen daer bedi
hi salre sijn leven laeten bi
hi ontboet die rike lieden thant
die goet van hem hilden ende lant
gi moet te hove comen sprac hi
ende besien den camp tusscen mi
ende dien daer ic jegen vechten sal
si daeden thant sijn gebod al
ende gereidden hen metter vart
ende voeren met hem te hove wart
so dat hadde in sijn geselscap gindan
xl ridders die waren sine man
ende gepareert met dieren cleden
ende daden grote orse leden
met sulken geselscape tuwaren
quam gindan te hove gevaren
hi ende sijn geselscap altemale
beetten vor die meesterzale
hi quam vore op tpaleys gaende
alse die gene die wel waende
datmen ne vonde noch noit ne vant
iij ridders in enich lant
diene souden met crachte
onderdoen ocht met machte
hi was beide te samen
scone ende groet van lachamen
ende gepareert rikelike
ende quam gegaen sere sierlike
ende enen hoverdichgen man gelijc
also hi oec was tien tijt
hi groette sire vrouwen als hise sach
ende si ontboet hem goeden dach
hi seide ic bem hier comen bedi
vrouwe dat gi hebt ontboden mi
dat hier een ridder es comen
die jegen mi te vechtene heeft genomen
ocht hi hier binnen es comen vort
alse gaheret dat hadde gehort
die aldaer bider vrouwen sat
hi woude antworden op dat
maer dat hem die vrouwe gaf teken
dat hi niet en soude spreken
doe sprac hem die vrouwe toe
si mochtent alle horen diere waren doe
die ridder en es hier binnen niet nu
maer hi was hier gisteren dat seggic u
ende hi seide mi van desen
daer gi af spreect hi soude wesen
opten dach vanden campe gereet
te provene alst daertoe steet
dat gi der joncfrouwen lant qualike
hout ende ongetrouwelike
gindan antworde moge hi
dese dinc geproven op mi
alse gi segt ic en begeere
geen lant te houdene vort mere
gindan es uten hove gegaen
ende ginc in ene herberge saen
ende dreef dien nacht grote feeste daer
opten andren dach daer naer
alse hi messe hadde gehort
wapende hi hen ende quam vort
herde wel gewapent des geloeft
sonder dat hi genen helm hadde op thoeft
die een ridder van sinen magen
int hof met hem brochte gedragen
hi quam int paleys ende ginc tien tiden
metten sinen sitten an dene side
an dander side was geseten
gaheret dat suldi weten
die joncfrouwe sat bi sire side
daer hi omme soude vechten tien tide
alse die ridders geseten waren
die vrouwe dede comen sonder sparen
die ridders al gewapent vort
si sprac tote gindan nu hort
siet hier ene joncfrouwe die vor mi
saren quam claegen dat gi
hare lant hare met crachten naemt
gi seit alse gi vor mi quaemt
gine hads niet gedaen
want tlant dat gi hadt sonder waen
hadde u gegeven hare vader
alse hi starf ende dit algader
boedi te provene quame enich man
die dit dorste wederseggen dan
alse dit die joncfrouwe hadde gehort
si nam xl dage vorst vort
ende si geloefde dat si soude
bringen enichgen man die woude
hare bescermen jegen u
het es die xlste dach nu
ende si heeft hier haren ridder bracht
siet wat gi te done hebt geacht
hi wilse bescermen sijt seker das
dat u dat lant noit gegeven en was
van haren vader noch van andren man
daer toe antworde gindan
ic bem al gereet dat ic proven sal
ende ic wederseggene al
sprac gaheret in waren dingen
men dede die helichgen bringen
aldaer swoer gindan tier stede
so help hem god ende alle die helegen mede
dat hem hadde der joncfrouwen vader
dat lant gegeven algader
dattie joncfrouwe calengierde doe
gaheret seide thant daer toe
so help hem god ende alle die helegen mede
dat hi hem daer verswoer tier stede
met eede die hi daer hadde gedaen
hi seide hi soude dat proven saen
daerna gingen si metter vart
beide sitten op hare part
ende die vrouwe deedse thant
varen tote op dat sant
alse die vergaderen souden dan
garehet sprac dus gindan an
ridder liet di desen camp varen
gi daedt alse die vroede tuwaren
bedi die lieden gemeenlike
doen verstaen sekerlike
dat gi in onrecht sijt van desen
gi sulter bi onteert wesen
hier bi soudic u raden te gevene
der joncfrouwen haer lant binnen uwen levene
hi seide dat ne mach niet gescien
gaheret seide tote hem nadien
dat gi u dus vaste hout in desen
sone mager en geen pays wesen
dus duerde die camp al in een
toten middage tusscen hen tween
dat si moesten met crachten bede
op houden ende rusten mede
om weder te gecrigene doe
haren adem si waren beide soe
vermoyt si mochten cume staen
ende elc van hen beiden sonder waen
hadde vele gebloet tien stonden
die gene diere hadde minst wonden
hadder viere ocht mere
te middage als die sonne sere
heet was ende si genoech gerust waren
spranc gaheret op sonder sparen
om den strijt weder te beginnen
hem verdroet in sinen sinne
dattie strijt geduerde so lanc
hi maecte der wart sinen ganc
daer gindan was ende ginc op hem slaen
gindan warp den scilt jegen saen
die scilt spleet vanden slaegen doe
ende gaherets swert brac altoe
ende es inden scilt stekende bleven
vanden slaegen die hem was gegeven
ende die hulte bleef in die hant
gaheret wart te mayert thant
ende gindan an dander side
was van desen herde blide
alse die wel waende verwinnen doe
hi sprac dus gaherette toe
ridder gi siet wel hoet es met u
het ware scade slogic u doet nu
al bem ic boven vanden stride
mijn raet es dat gi nu te tide
verwonnen liet ende ic sal
wel uwen pays maken al
jegen mire vrouwen sonder waen
dat sult quite henen gaen
gaheret antworde doet mi
dat archste dat gi moeget bedi
ic bem die ghone die van u niet
verwonnen mach worden wat soes gesciet
neen antworde gindan mettien
dat suldi cortelike sien
hi liep hem op metten zwerde sware
gaheret trac hem so nare
datten gindan met vollen arme sloech
opten scilt dat hem tsweert ontvloech
ende gaheret nam metter vart
alse dies te done hadde tswart
ende alse gindan dat hadde versien
hi wart sere tongemake vandien
hi sach wel hi moeste laeten tleven
och hi moeste hem op geven
dat hi niet te done ne pensede sonder waen
hine soude hem eer doet laeten slaen
ende men en mochte in gere manieren
gerehande doet visieren
hine hadse liever an te gane
dan te sijns viants genaden te stane
mettien hi te watre wart liep
dat sere groet was ende diep
ende sprac dus gaherette an
ocht gi wilt volget mi dan
ende spranc int water daer hi nemmermere
uut ne quam hine was doet ere
ende die optie riviere waeren
quamen om gaherette gevaren
ende alse gaheret vernam
dat hi vor die vrouwe quam
hi seide vrouwe wat dunct u
hebbic gedaen dat ic sculdich was nu
om te quitene dese joncfrouwe
so seide here bi mire trouwe
gi hebt u wel gequijt hier af
god danc die u te verwinnen gaf
hi seide nu draeget hare dat lant
dat si u eyschede vrouwe in hant
die vrouwe deedt ende daer nare
viel si hare ten voeten ende dankets hare
die joncfrouwe leidde metter vaert
gaherette te haeren castele waert
ende dedene ontwapennen na dien
ende sine wonden wel besien
ende sulke ware nemen das
dat hi binnen iij daegen genesen was
hi nam orlof doe an hare
diene gerne hadde behouden dare
als sine niet behouden en mochte
met haerre beden si quam ende brochte
hem een swert vor tsijn tier tijt
dat hi ontwee sloech inden strijt
hi naemt ende dankets hare
ende hi porrede daer nare
die joncfrouwe gebrochtene doe
entie vrouwe van rostoc toe
tote enen bossche daer si scieden
ende als hi sciet van hen lieden
sprac die vrouwe van rostoc here
ic bidde u dat gi groet sere
van minen halven ende laetes niet
minen here waleweine als gine siet
ende gaheret antworde dat
gerne doen soude dat si bat
die vrouwe keerde tharen castele waert
ende gaheret maecte sine vaert
vort wart in die queste te hant
hi quam daer hi een pawelgoen vant
hi sach dat ene joncfrouwe sat
in dien pawelgoen ende dat
si hare in enen spegel besach
hi ontboet hare goeden dach
si kindene wel als sine horde
maer sine gaf hem gene worde
hi groette ander werven die joncfrouwe
si seide ridder bi mire trouwe
gi hebt mi over niet gegroet nu
ic ne ben niet sculdich antwordene u
noch gene joncfrouwe doe seide hi
ay lieve joncfrouwe segt mi waer bi
si seide want gi nu ter tijt
niet dorper en mocht sijn dan gi sijt
hebbic dan dorpernie gedaen
seide hi ende si antworde saen
mach ridder tenichger stede
doen enichge meerre dorperhede
dan ere joncfrouwen falgieren bi node
hi seide joncfrouwe neent bi gode
so mogedi wel seggen nu ter tijt
dat gi quaet ende dorper sijt
nadien dat gi niet ne wart so coene
gine faelgiret hulpe te doene
eergistren ere joncfrouwen
die gi vor u oegen saeget blouwen
drie ridders diese leidden doe
ende dese sloegen emmertoe
ende nadien gise liet
te bescuddene men es u niet
sculdich te houdene vort mere
over riddre in genen kere
ic hebbe u ontect nu
waer bi ic over dorper houde u
ende dat gi boven allen mannen quaet sijt
dat sal ic proven nu ter tijt
nu segt mi mach meere quaethede
ridder doen ter enichger stede
dan sinen broeders laeten wesen
in vangnessen ic segge bi desen
dat gi quaet sijt ende nieman so quaet
dat gi u broedere liggen laet
in vangnessen al daer hebbesi
ij maenden gelegen ende ghi
ne pinet u noit te done
u broedere uten prisone
hierbi seggic dat gi sijt
die quaetste ridder die leeft nu ter tijt
hi sprac joncfrouwe gedoeget u
dat ic een lettel antworde nu
nu segt dan antworde si
hi seide joncfrouwe het was alse gi
segt vander joncfrouwe
maer daer was bi mire trouwe
een ridder vander tafelronde
die hadde ter selver stonde
also groeten noet hulpe als si
so dat ic emmer hem moeste staen bi
ende hem bescermen sonder sparen
ende die joncfrouwe laeten varen
bedi haddic anders gedaen
ic hadde mi versworen sonder waen
bedi die vander tafelronden
sijn gebonden tallen stonden
bi haren eede dat elc moet wesen
in anders hulpe in allen vresen
ende van mine broedere die sijn nu
in vangnessen seggic u
ne wistic niet vor heden den dach
want icse in ij maenden ne sach
ic bidde u om goede onsen here
ende u ridder te sine vort mere
dat gi mi wilt nu doen verstaen
welc van minen broeders nu sijn gevaen
ende waer hare vangnesse si
daer mede mogedi liever doen mi
dan gi mi gaeft in mine hant
den besten casteel die es int lant
si seide ic sal u vroet maken des
deen es acgravein dander gurrees
ende die beste ridder van desen lande
houtse gevaen in sinen hande
ende wildi sinen name weten
hi es sornahan geheten
vanden nuwen castele ende hi
houtse in enen casteel hier bi
ende heet der keytiven kasteel
ay joncfrouwe berecht mi een deel
ocht gijt weet van ere dinc
in wat manieren hise vinc
ic weet wel antworde si
si vertellet hem dat hi
wiste hoe di saken hadden gewesen
also alse gi voren horet lesen
hi seide gi hebt groet recht daer an
dat gine hout over goeden man
want hi eist sekerlike bider dinc
dat hi sulke twee ridders vinc
als mine ij broeders sijn
ic sal riden sonder fijn
ende niet rusten vordien dach
dat ic daer sijn comen mach
wijst mi die stat dies biddic u
daer si in vangnessen liggen nu
si wijsdem enen wech also houde
diene toter stat leiden soude
hi bevalse goede metter vart
ende voer thant der wart
als hi der stat naken began
vant hi die lettren die sornahan
alsmen opwart soude gaen
ten castele hadde gedaen staen
het dochtem sijn grote hovarde
ende hi hads sulke onwarde
dat hi den brief aftrac metter vart
ende hi voer daerna opwart
hi vant den naen die mettien
den horen blies dat hine hadde versien
doe vragedem gaheret dies
bi wat redenen dat hi blies
hi antworde hem alse hi te voren
den andren dede alse gi mocht horen
als hi boven quam vant hi al gereet
sornahan die na hem ontbeet
weet wel dat si hen niet ondergroetten
maer dat si hem ondermoetten
met glavien ende onderstaken
dattie speren te stucken braken
ende si onderhorten hen te samen
beide met scilden ende met lichamen
dat si beide vielen ter erde
ende si die waren van groter werde
ende van groter stoutheden
stonden op met haesticheden
ende si trocken beide hare swert
elc liep ten andren wart
met so sware slagen ende steken
dattie helme moesten breken
ende hare halsberge faelgen
so datter af vloegen die maelgen
si waren van so groter herten toe
dat elc bereidde andren soe
datter en geen was van hen beden
hine hadde gebloet te diere steden
dat si beide waren sere
gemoyt ende gepijnt vort mere
ende dat hare helme niet ne dochten
dat si hen daer niet gehelpen en mochten
elc hadde andren so onder gedaen
sine mochten niet op hare voeten staen
ende vielen beide gader te neder
ende en mochte niet opstaen weder
si waren so onder bede
ende so ademloes mede
gaheret lach boven dan
ende onder hem lach sornahan
so dat gaheret een deel bequam
ende sinen adem weder nam
hi stont op vander erde
ende bestont sornahan metten swerde
hi trac hem den helm af
ende waerpen en wech ende hi gaf
sornahan op thoeft eenen slach
metten swerde dat hi lach
ende seide hi soudene doet slaen
hine gave hem op gevaen
sornahan hief op dat hoeft mettien
ende als hi dat swert heeft gesien
boven sinen hoefde getrect al bloet
haddi vrese vander doet
alse die ongewapent was doe
ende sprac dus gaherette toe
ay ridder ne neemt mi niet tleven
bedi ic wille mi opgeven
gaheret seide so moetti gaen
daer ic u sal sinden saen
ende sornahan sekerde hem al
te done dat hi hem beval
doe quamen daer sornahans cnapen toe
ende vrageden haren here doe
wat hi woude hebben gedaen
hi seide ic wille dat gi mi saen
daer binnen draeget ende mi uut doet
al mine wapene metter spoet
ende dat gi desen ridder met u leet
ende dat gi hem eer hi van u sceedt
doet al die ere die gi moeget
bedi in hem es grote doeget
ende gine hebt genen betren gesien
si namen haren here mettien
ende deden met hem also alse hi
hem hadde bevolen doe quamen si
te gaherette ende leidene daer naer
daer binnen ende deden hem daer
so vele eren dat hi van dien
wonderde doe hijt hadde gesien
als sine wapine uut waren gedaen
quam hi tote sornahanne gegaen
ende seide ic hebbe vernomen
ene dinc daer ic omme hier ben comen
dats dat gi hebt gevaen nu
ij ridders daer ic omme bidde u
dat gise vort doet bringen hi seide
here ic saelt doen sonder beide
nadat gijt wilt ende also houde
beval hi datmense bringen soude
si waren thant uut gedaen
een cnape seide te hemlieden saen
gi heren u es wel gesciet nu
een wandelende ridder heeft u
van uwer vangnessen gequijt
die ondergedaen heeft nu ter tijt
met wapenen den genen die u ontfinc
si waren blide van dier dinc
ende quamen in dat paleys nadien
alse gaheret hadde versien
hi liep sere te hem wart
ende elc cussede andren metter vart
ende vrageden met willen groet
elc andren hoet met hem stoet
si vrageden gaherette dar naer
wat avonturen hem brachte daer
hi seide hine ware daer niet comen
ne haddi dat niet vernomen
an ene joncfrouwe sonder waen
dat si daer lagen gevaen
ende hem dochte seidi na desen
dat si siec hadden gewesen
doe seiden si hem al openbaer
hoe si gevangen waeren daer
ende hoe si doet waren bleven
ne hadde hen die joncfrouwe niet gegeven
vandaer binnen die hen dede
so vele goets ende eeten mede
wine mochten in genen kere
hare gedanken nemmermere
gaheret seide nu hebdi
wel gevaren dat dunket mi
nadien dat ic hebbe verstaen an u
gine sijt niet wel genesen nu
gi moet hier daegen toter stonden
dat genesen sijn uwe wonden
die iij gebroeder waren blide
ende sornahan an dander side
alse hi wiste die waerheit das
dat walewein hare broeder was
hi was blider datten verwan
gaheret dan een ander man
hadde verwonnen daer naer
sprac hi tote hen dus openbaer
gi heren ic bidde u dat gi
uwen evlen moet vergeeft mi
van dat ic u hebbe mesdaen
want ic ne wiste niet sonder waen
dat gi mijns heren waleweins broederen wart
ende si vergavent hem metter vart
dien nacht dreef men grote feeste daer
ende meerre hadde gedaen maer
dat sornahan was mesmaect so onsochte
dat hi cume spreken en mochte
opten andren dach stont op sornahan
met groten pinen als hi sach an
agraveyne ende wart geware das
dat hi so wel genesen was
van sinen wonden hem wonderde wat
ersatren dat hi hadde gehat
agraveyn tellede hem na desen
dat hi doet hadde gewesen
en hadde hem god niet te staeden gestaen
ende sijn nichte die sonder waen
sijns ontfarmde in sinen noet
sornahan loech ende seide al bloet
sekerlike die vander tafelronden
sijn geluckiger tallen stonden
dan enichge anders ridders sijn
want dat es die gelove mijn
waren si verslaegen men soude vinden
die hem haers souden onderwinden
ende hem sulke hulpe geven
si soudense doen weder leven
agraveyn dit seggic bi u
gi wart luttel beter dan doet nu
ende daertoe in sulc prisoen geleit
ine waende niet in rechter waerheit
dat gi sout hebben geleeft iij dage
ende gi vont onder mine mage
ende mine maisniede die ghone
die u genas inden prisone
dus dunke mi dat dus wel
noit gevangen ridder gevel
alse dit die brodere hadden gehort
si loegen alle om sornahans wort
si bleven dus viij dage daer
ende genasen daer binnen so claer
dat si gaen mochten ende riden
ende wapene draegen tien tiden
gaheret seide tote sornahanne tuwaren
gi moet ter vrouwen van rostoc varen
ende u hare levren gevaen
van minen halven ende doet verstaen
dat ic mi van hare sere belove
vander feesten die si in haren hove
mi dede als ic daer was
ic soude hare gerne danken das
sagic stade ende tijt daer toe
sornahan antworde hem doe
die boetscap soude wel sijn gedaen
ende hi wapende hem saen
ende nam an die broderen orlof
ende ruemde sijns selfs hof
ende voer te rostocke wart
die iij broederen maecten hare vart
ende bevalen die joncfrouwe goede
die agraveine halp in sire node
ende vort an was die berch geheten
agraveins berch dat suldi weten
omdat doer hem af worden gedaen
die quade costumen diere hadden gestaen
daer alle die ghene blide af waren
die daer of horden niemaren
alse die iij broeders daren scieden
reden si te gader onder hen lieden
ende droegen over een dat si niet
sceden en souden sine souden eer iet
avonturen hebben vonden
si reden dat si quamen tien stonden
tere heremitagen daer si
luttel gewaecs hadden bedi
daer was luttel tetene binnen
smorgens als si den dach kinnen
horden si messe metter vart
ende setten hen ten wege wart
si laegen dien nacht daer an
met enen groten riken man
diese wel ontfinc tuwaren
als hi wist wi si waren
na etene leiddese hare wart
in enen sconen boengart
daer saeten si op tgras onder hen iiij
die wart vrageden in wat manieren
si daer waren comen ende hoe
ende wat avonturen si sochten doe
si antworden here wi varen
om te wetene vraye niemaren
van lancelote van lac daer wi
af hebben gehort dat hi doet si
hi seide god bescermene vander doet
het ware scade alte groet
het ne bleve in erderike
en geen ridder sijns gelike
ic ne rade u niet te houdene vort ane
dien wech dien gi hebt bestaen te gane
gaheret antworde hem waerbi
ic saelt u seggen antworde hi
hier in dit lant sijn swaere veten
gine hebt gene swaerre geweten
ende het sijn na mage algader
want het sijn kinder ende vader
ic sal u seggen waer af het began
in dat lant es een groet rike man
hi es here over dit lant
ende es die hertoge cales genant
hi heeft vi sonen dat suldi weten
die wert ende vromich sijn geheten
soe dattie hertoge hadde ene
dochter te huwene ende el negene
die hi gaf te wive enen hogen man
die an sijn lant machierde dan
alse si in die kerke was ende haer vader
die helecht van sinen lande algader
hare woude draegen in handen
quamen sine vi sonen thanden
ende seiden watso haers gesciet
sine lieten hem onterven niet
om genen minsche die geboren ware
hare vader seide doer hare
ne magic niet dat mi behaget
metten lande dat ic hebbe bejaeget
met mire cracht en trouwen ic sal
daer mede doen minen wille al
ende omdat gire nu toe sprekende sijt
gevic op den ridder nu ter tijt
die mine dochter te wive hebben sal
na minen live mijn lant al
ochte gi lant wilt hebben sonder waen
bejaget als ic hebbe gedaen
vanden minen en wert u groet no clene
doe seiden die broedere algemene
ontfinge die riddre gichte dare
van den lande dat met rechte hare
soude sijn dat hi bi desen
seker te stervene mochte wesen
doe droech die vader al sijn lant
sire dochter sonder letten in hant
die ridder trouwedse ende also houde
als hise thuuswart voren soude
die vi broedere hadde gelegen
in enen bosch quamen hem jegen
ende sloegen dien ridder doet
ende aldat met hem was cleine ende groet
ende oec was aldaer ter stede
die bruet doet geslaegen mede
die haer suster was sonder waen
ende alsi dat hadden verstaen
voeren si in die castele haers vader
ende toegense te hen wart allegader
ende setten daer in lieden doe
daer si hem wel betrouweden toe
so ontboden serjante daer naer
om haeren vader torlogene daer
ende hebben georloget dat en can
den pays gemaken en geen man
si hebben verloren nu te tide
vele an dene ende an dander side
gaheret seide maect mi vroet des
welke pertie int donsienste es
hi seide dattie hertoge noch toe
in tonsienste was emmer toe
dat grote scade was ende noch mere
waest hem mesfallen sere
want hi hadde onlanc daer te voren
enen sinen broeder verloren
in enen strijt daer si vergadert waren
die goet ridder was tuwaren
ende daer hi af hadde hulpe groet
sine kindren sloegene doet
gaheret seide dat scade was
van des hertogen verliese dor das
dat hi goet was ende melde mede
ende hi hadde te sulker stede
gesien dat menne prijsde sere
van ridderscape en hem sprac ere
ende quam ic daer godweet
ic soude hem willen helpen gereet
hier mede lieten si de talen staen
ende si gingen hen rusten saen
opten andren dach also saen
alse die broederen op waren gestaen
wapenden si hen metter vart
gaheret vragede dus den wart
ocht ic den hertoge sien woude
wijst mi waer icken vinden soude
hi wijsdem enen pat ter vart
hoe hi mochte riden der wart
daer die hertoge meest plach te sine
in rouwen ende in groter pine
ic segt u sprac hi sekerleke
het en es niet i dach in die weke
hine es geasselgiert sere
van sinen kinderen enewaerf ofte mere
si riden met groten geselscape
dat si hebben van ridderscape
ende die goede man die hertoge
heeft so vele verloren int torloge
dat hem wel na sijn sonder waen
al sine lieden af gegaen
so dat hi maer een lettel liede
met hem en hout met cleinre maisniede
ende hi es sere gescoffiert omdat
hem sine kindre al sinen scat
hebben genomen ende geroeft
dese iij brodere des geloeft
namen orlof ende scieden van dane
ende begonsten dien wech te gane
die hem hadde gewijst hare wart
sine vonden nieman in hare vart
eer si tenen gewade quamen
daer si ij ridders vernamen
wel gewapent ende op geseten toe
die dat gewat wachten doe
ende riepen optie gebrodere mettien
dat sise derwart comen sien
dat si souden wederkeren
het ne ware dat si wouden joesteren
anders ne mochten si niet liden
gaheret dede sine broeders ontbiden
ende seide hine ware in gere wijs
werdich dat men hem gave prijs
hine daede int water met allen
den enen van den ij ridders vallen
hi noepte metten sporen tpart
ende reet te hen lieden wart
dat hi den irsten stac so wel
dien hi gemoette dat hi vel
al metten perde in dat gewat
ende hi ware verdronken in dat
om dat hi was gewapent swaer
ende dat gewat diepe was daer
en hadde geweest een boem die stont
int water daer hi hem ane helt tier stont
daer hi vander doet bescudt wart
doe liet hi lopen ten andren wart
ende staken so van den perde
dat sijn hoeft irst quam ter erde
ende hi leet over ende sach
den andren ridder daer hi lach
ende baedde in dat gewat
doe begonsti lachen omdat
die iij broederen reden
so verre dat si quamen ter steden
daer die hertoge was doe
die porte was besloten toe
want sine waren in genen tide
daer binnen versekert van stride
ende alse die scotters dit saegen
die boven ten cantelen laegen
si riepen op die iij heren
dat si weder souden keren
ende seiden gine sijt vanden onsen niet
wi sullen u doeden gine vliet
gaheret stac af den helm doe
ende sprac aldus den genen toe
wine sijn niet van uwen vianden
ende wi comen uwes vanden
ende willen u te staeden staen
doet ons den hertoge spreken saen
daer ginc een om den hertoge thant
dien hi in ene camere vant
ende dede vermaken sine wonden
die hi hadde ontfaen vor die stonden
daer hi vacht jegen sine kinder
die bode sprac tote hem ginder
here hier buten houden iij ridders nu
die begeeren te sprekene u
die hertoge seide na desen
ay god here mochten si iet wesen
vanden ridders vander tafelronden
die lancelote soeken nu ten stonden
waeren sijt ende wouden si hulpen mi
ic soude noch wanen daerbi
mijn orloge ten ende bringen
ende mine kindren daertoe dwingen
die mi willen onterven dat si souden
hem selven over sot houden
ende ginc toten ridders na dien
gaheret hadden dicken gesien
hi seide here siet hier iij ridders nu
die hier comen sijn tote u
die vremde ridders sijn ende wi
souden hier gerne bliven wouddi
ende souden u gerne te staeden staen
in u orloge sonder waen
wildi ons onthouden daer toe
lieve heren sprac die hertoge doe
gi ende die met u sijn dunken mi
werde ridders wesen ende vri
op avonture ende van meerre machte
dan ic ben ende van meerren geslachte
ende hebt u lijf geleit ende uwe saken
in weelden ende in groten gemaken
bi desen seggic u dat gi
hier niet en ducht ende bedi
waerdi hier met ons dat suldi weten
gi moest ontidelike eten
ende luttel ende gi moest tote desen
menich werven gewapent wesen
als te rustene ware tijt
die tote nu sachte gehouden sijt
bedi es mijn raet dat gi
weder keert algader bedi
gi sout moeten doegen pine
ende ongemac met ons te sine
gaheret seide wie hebben wel beide
geleert pine ende moylicheide
te menegen tiden gedoegen
bedi wie hebbens lange geploegen
weet wel hine es goet man niet
die pine te gedogene vliet
daer hi met mach bejagen ere
doe seide die hertoge here
ic sal die porte ontdoen wildi
ende hier binnen onthouden met mi
ende als sulc als ic hebben sal
hier binnen suldi hebben al
ende en laet u niet sijn ongemoge
al en haddi niet al u gevoege
si seiden neent niet meer no min
hi ondede die porte ende lietse in
ende leidese int paleys ende gaf hen dan
lichte cledere te doene an
hi sprac tote sinen lieden ic bidde u
dat gi dese ridders eert nu
si sijn goede ridders na minen wane
die hertoge vragede hen wane
waren gaheret antworde toe
alse die niet bekent sijn woude doe
wie sijn van vremden lande alle drie
die hertoge seide gi dunct mie
alle iij gebrodere wesen
nu ne heelt mi niet van desen
ic bids u ocht gi gebrodere sijt
gaheret antworde hem tier tijt
ja wi gebroedere sijn wi
ende wie bidden u here dat gi
ons vortwart meer verdraget
dat gi om onse wesen niet meer ne vraget
gi sullet tijt genoech weten here
hi seide ic ne spreecs niet mere
savonts alster maeltijt quam
om dattie hertoge vernam
ende hi wel wart geware das
dat gaheret meest geheert was
van sinen broederen dedi hem ere
ende deden sitten eere
ter taflen dan hi selve sat
ende pensede in sinen sinne dat
dat hi was van groten doene
ende een vroem ridder ende i coene
des ander dages als si hadden gehort
messe quamen si alle vort
ende sagen dattie ridders al dare
hem wapenden harentare
si vrageden den hertoge na dien
dat si dat wapenen hadden versien
waeromme si hem wapenden doe
die hertoge antworde daer toe
si hebben groet recht daer an dat si
hem wapennen bedi
si sullen eer morgen none
der wapene wel hebben te done
gi sult cortelike hier sien ter stede
mire kinder grote verweinthede
die met groten geselscape
comen sullen van ridderscape
gaheret seide mijn raet es dan
dat wi onse wapine doen an
ende wi jegen hen uut varen bedi
laeten wi ons asselgieren eer wi
uut varen wie sullens hebben scande
die hertoge seide thanden
int wel ontbeiden ne sie ic here
gene sotheit maer int haesten sere
ende int sottelike uutvaren
ne sie ic niet daer en mach tuwaren
ongeval af comen ende vresen
ende ic rade wel bi desen
dat gi blijft in payse tote dien
dat gi noet van porne sult sien
gi sijt iij broedere daertoe siedi
sulke ridders dat dinket mi
alse die andre sullen sijn moede
dat gi sult moegen bi ure hoede
te rechte een groet here scoffieren
daer gi op wilt in allen manieren
ende omdat ic wille dat in u iij si
al mijn bescudt ne willic niet dat gi
port gine sijt wel gerust ter curen
sine sullen vor u niet geduren
agraveyn antworde te dien
dat ne mach niet gescien
dat wi die achterste souden wesen
men mochte ons wel bi desen
over gelovichge ridders houden
dat wi gerust comen souden
op ridders die bi hare vromichede
gepijnt souden sijn ende moede mede
neen broeder sprac gaheret doe
hets quaet dat gi segt verstaet hoe
die hertoge es so goet man dat hi niet
wille dat ons scande gesciet
hier bi willic nadien dat staet
dat wi hier af doen sinen raet
agraveyn sprac gi sult doen van desen
dat gi wilt gine laetet niet wesen
doer mi des ben ic wel vroet
maer wat so gi hier toe doet
sijt hier letten sijt uutvaren
ic ben die gone die sonder sparen
uut sal vaeren int beginnen
ine weete hoe si joesteren connen
gurrees hier toe antworde gaf
broeder gi sult uwen wille doen hier af
ic bem die niewerinc ne vare ic ne sie
gaheret minen broeder vor mie
binnen dat si waren in deser talen
horden si ropen achter zalen
ten wapenen ten wapennen dapperlike
die ridders quamen gemeenlike
vor tpaleys al sonder sparen
daer ne dorste niemen uutvaren
sonder des hertogen geheet
daer waren in corten tiden gereet
wel gewapent ende wel berect
ende al met ysere bedect
cc ridders ende daer toe
zeilscotters diere vele waren doe
die hertoge wapende hem daer naer
ende iiij neven die hi hadde daer
wapenden hen oec ginder
die hadden geweest des hertogen kinder
die int achterste pongijs was bleven doet
si waren vrome ridders ende groet
ende die iij gebroeders waren mede
wel gewapent daer ter stede
gaheret bat sere agraveine
dat hi van hen niet ne sciede inden pleine
agraveyn seide wat soes gesciet
hine ontbeidde na dachterste niet
god geeft u te goede sprac gaheret
ic vrese sere bi mire wet
dattie viande u sullen vaen
agravein sprac laet dat sorgen staen
hare wille sal niet al gescien
die hertoge sciet sine lieden na dien
ende hi maecte iiij scaren
daer in elke xl ridders waren
ende hi heeftse gegeven
te hoedene sinen iiij neven
si waren lieden die leveden doe
daer hi meest trouwe hadde toe
ende seide hoe si hen souden houden
ende hoe elc andren helpen souden
als si saegen dats noet ware
ende hi coes xl ridders daer nare
daer meest trouwen toe hadde tien tiden
ende deedse wesen teere siden
een deel vanden andren versceden
ende dat si niet en porreden vander steden
haddi hem bevolen eer dat quame
tote hen liden sijns selfs lichame
daerna es hi te sinen neven gegaen
daer die een af hiet cassibiliaen
die de joncste van sinen neven was
ende die ander hiet abylas
ende die derde dyonele
hi deedse varen uten castele
hi seide ne mict niet op overdaeden
maer vart al bi steden
jegen die vianden si seiden doe
dat si gerne souden doen also
agravein was voren uutgevaren
van sinen gesellen sonder sparen
om joesteren ende hi sach dare
ridders varen harentare
nu twee nu iij te samen
also alsi van allen siden quamen
ende die vi broeder die waren
stoute ridders hadden vi scaren
in elc waren c ridders dan
ende elc was van ere scare leitsman
nochtan was hare drossate voren
met xl ridders uutvercoren
die voren quam sere achemant
scilt anden hals spere in die hant
alsen agravein geware wart
hi nam x ridders metter vart
ende hi seide volget mi
wie sullent gerne doen seiden si
ende hi liet lopen ten ridder wart
die vor dander quam met groter vart
die op agraveine so stac
dat hi sijn spere op hem brac
ende acgravein staken soe
dat hem niet mochte gehelpen doe
scilt no halsberch sonder waen
hem ne moeste dorden buec gaen
dat spere al metten ysere doe
ende hi viel ter erden gewont altoe
so dat hi geen ersaters en hadde noet
want hi was luttel beter dan doet
ende die gesellen die met hem waren
velden elkerlic den haren
agravein trac sijn swert tien stonde
daer hi hem wel mede gehelpen conde
ende vacht an die rechte side
ende andie slinke so tien tide
ende dede so vele bi sire vromichede
ende die x gesellen mede
dattie xl die daer waren
uut comen tere scaren
eer gescoffiert waren sonder waen
eermen ij bogescoten verre mochte gaen
si setten hen ter vlucht daer
ende die andre volgeden hen naer
so sere dat si hem sonder faelge
slaen deden in die irste bataelge
ende alse die vander bataelgen vernamen
dats drossaten lieden gevlouwen quamen
si vrageden wat si wouden doen
dat si so haestelike vloen
si seiden sine mochten niet das
bedi an dander side was
een so goet riddre sine hadden gescien
genen van stoutheden gelijc dien
die haren drossate doet hadde ende daer an
van sinen lieden meer dan x man
si dedense keren met haesten groet
ende seiden heeft hi den drossate doet
wi sullenne wreken wat soes gesciet
eer avont coemt wine laetens niet
nadien porrede uut sonder faelge
van der binnen dirste bataelge
ende vergaderden op die scare
die jegen hen quam van buten dare
ende in die ene van dien ij scaren
waren meer lieden dan in dander waren
die x ne hadden niet moegen gestaen
ne hadde agraveins doeget gedaen
die hen gaf herte ende coenhede
ende die bloede stout wesen dede
bedi hi deedt so wel tuwaren
dat sine viande gescoffiert waren
bider doeget die ane hem allene lach
ende als des hertogen sone sach
die leitsman was vander irster bataelgen
sine lieden bi hem so faelgen
hi pensede wel tier uren
mochte die gene lange duren
hem souder grote scade af gescien
ende hi riep tote hem mettien
x van sinen mannen ende seide daer naer
siedi ghenen riddre daer
ine weet wie hi es sonder waen
ende hi heeft ons groten scade gedaen
ic bidde u dat gi mi volget al
want ic jegen hem joesteren sal
ende magicken af gesteken
ons en sal niet moegen gebreken
hine wart gevaen daer bi
ende gevalt dat hi afsteect mi
bevelickene so dat hi blijft gevangen
ochte doet mach hi ontgangen
wine worden van hem niet gewroken
ende als hi dat hadde gesproken
si seiden hi sout doen metter vart
hi liet lopen te agraveine wart
ende agraveyn weder te hem wart doe
ende si onderstaken hem soe
dat si beide quamen te samen
met scilden ende met lichamen
so dat geen van hen beiden en was
hine te barenteerde hem das
ende dies hertogen sone viel neder
dat hi en mochte niet opstaen weder
ende alse agraveyn liden waende
quamer wel x te hem wart slaende
die hem alle wouden deren
ende alle op hem staken met speren
so dat sine ter erden droegen
ende sijn pert hem doet sloegen
doe wart hi wel geware das
dat dat te voren besproken was
ende dat si dat deden sonder waen
om dat sine wouden vaen
hi treckede sijn swert uten scoe
ende deckede sijn hoeft metten scilde toe
ende ginc hem weren met slagen groet
ende sloech ridders ende perde doet
ende weerde hem met so stouten slagen
dat algader dine saegen
hem hilden over enen vromen man
maer hem laegen so sere an
meer dan si xx diene hadden doe
onder hen beloken emmertoe
ende dedene vallen over sine knien
wel ij werven ochte drien
ende vingene waest hem lief of leet
ende namen hem sijn swaert gereet
ende ontwapenden hem dat hoeft doe
ende hadden doet geslagen toe
maer dat hem dat benam
een vanden vi broeders diere toe quam
diene hem beval te done
in haeren casteel in prisone
si deden dat hi beval saen
dus was hi in vangnessen gedaen
bi dien scoffierde die irste scare
die uten castele was comen dare
uut dien castele quam tier stont
ene scare die hem in staeden stont
die te leidene was gegeven
enen van des hertogen neven
also tbescudt van binnen comen was
worden gescoffiert die van buten das
ende en mochten jegen hen niet gestaen
die van binnen waren sonder waen
so groet dattie van buten bidien
woudensi ocht ne wouden moesten vlien
ende hem quam ene bataelge metter spoet
die hem sciere in staeden stoet
aldus vergaderden die scaren
dene op dandre sonder sparen
so dattie gebrodere daer toe
alle vi waren comen doe
die die van binnen so versochten
dat si niet langer duren en mochten
want met hen vele min lieden waren
dan waren in der ander scaren
ende si moesten int dinde vlien
alse die vele hadden verloren indien
hen waren oec vele lieden gewont
ende oec gevaen so dat tier stont
een van hem allen niet en ware ontgaen
en hadde allene i ridder gedaen
die in den lichame was gewont doe
met enen spere ende daer toe
in sijn hoeft met enen swerde
die ten hertoge quam met groter verde
ende seide toten hertoge saen
ay here twi laetti doet slaen
u lieden daer buten jamerlike
ende en helpti hen niet cortelike
gine sulter nemmermeer enen sien
hier weder keren van al dien
die gi uut hebt gesint bi desen
sal u scande ende u scade groet wesen
doe ginc die hertoge sonder beide
tote gaherette ende seide
here hets tijt uut te vaerne nu
bedi mine lieden sijn seggic u
tonpayse ende tonwille bi dien
dat si mi bi hen niet ne sien
ende datter vele sijn gevaen
ende vele doet hebbic verstaen
nu varen wi uut lieve here
ende laet ons hen oplopen sere
dat si daer bi te mayeren
bedi in andren manieren
ne sullen wise niet moegen doen vlien
gaheret antworde te dien
mi es leet dat icker niet en ginc ere
want ic sorge herde sere
dat si minen broeder hebben gevaen
nochtoe en hadden sire niet af verstaen
dat agravein gevangen ware
ende si voren uut dar nare
wel berect ende wel gescaert
si sagen die hare vlien metter vart
die so vele hadden vordien
gedaen dat si moesten vlien
gaheret ginc tors met sporen nopen
ende liet op die van buten lopen
hi stac den irsten so sere
dien hi ontmoette metten spere
dat hine al metten perde
tenen hope droech ter erde
hine liet noch niet bliven also
want sijn spere was niet te broken doe
maer hi stac enen andren saen
die grote scade hadde gedaen
den sinen dat inden lichame bede
veste tyser ende thout mede
so dat hine vort ter erden stac
ende tspere metten valle brac
die hertoge staker enen of daer
ende dandre die hem volgeden naer
stoutelike hare speren braken
ende som ridders avestaken
ende dedent so wel in hare comen
die andre die dat hadden vernomen
dat si keerden ende bequamen
bi exemple die si hen namen
bider doeget die si ane hen sagen
ende setten hen ten groeten slaegen
gaheret ende gurrees
waren over een gedragen des
dat si hem te gadere souden houden
ende elc niet begeven en souden
om gene dinc die mochte gescien
si liepen den vianden op mettien
gaheret sloech wech ende weder
grote slage op ende neder
ende hine gemoette nieman
hine droegen ter erden snieman
ho starc hi was ende ho stide
ende hi dede so vele tien tide
met wapenen en es geen man
levende diet hadde gesien an
dat hi dede hine haddem lof
ende ere gesproken daer of
gurrees ende die hertoge mede
deden grote prouetsen bede
maer der prouetsen die dede
gaheret al daer ter stede
ne geleec prouetsen ne gene
die daer enich man dede allene
bedi hi deedt so wel besonder
dat sijs alle hadden wonder
ende hilden over den besten bidien
dien si emmer mochten sien
ende daer en was geen so cone man
dat sine gemoeten dorsten dan
gaheret dede so vele daer
dat sire af spraken verre ende naer
so dat van hem horden niemare
die vi gebrodere in hare scare
si toegen te hem wart om die dingen
ende seiden waer dat si hem ondergingen
hem souder grote scade af comen
alse die hertoge hadde vernomen
wijsde hise gaherette ginder
ende seide tgint sijn mine kinder
die mi gewert hebben onsochte
die mi te boven bringen mochte
van hem lieden hi soude moegen
inde maken van minen orloge
bedi waren si ondergedaen
dandre en souden niet moegen gestaen
ende die in hare handen coemt
mach wel seggen dat hi es verdoemt
hine si van herden groten doene
ende vol van prouetsen ende coene
gaheret seise ic rade dan
dat wi ons te gadere houden vort an
mochten wise in enigcher manieren
bider hulpen van gode sconfieren
so name onse orloge inde
nu porren wi danne met geninde
sprac gurrees te hem wart
si lieten lopen metter vart
up die vi broedere sonder waen
gaheret stac den irsten af saen
dien hi gemoette ende reet altoe
daer over sinen lichame also
dat hine sere brac met sire cracht
ende hi bleef liggende in onmacht
gurrees stac af den andren daer
ende die hertoge den derden daer naer
dus wart die strijt fel ende wreet
daer die drie broedere gereet
waeren ende pijnden met haren crachten
hoe si die iij brodere bescudden machten
die daer vor hen laegen ter erden
gevallen van haren perden
gaheret vor onder hen mettien
ende sloech den enen vanden drien
dat faelgierden daer ter stede
sijn helm entie cuffie mede
ende tswert in ginc toten tanden
ende hi viel neder doet thanden
ende liep den andren op saen
ende voer ridders ende perde doet slaen
ende dede so vele in corten tiden
dat nieman sijns slachs dorste ontbiden
sine vlouwen alle gemeine
die jegen hem waren groet ende cleine
alse gaheret dat hadde versien
hi vinc thant enen van dien
vi gebroderen in die plaetse daer
ende die hertoge enen daer naer
ende leidene gevaen met crachte
doe begonste daer grote jachte
so dattie hertoge bi dien dingen
ende gaheret vele vingen
so dattie andre na dit doen
in ene van haeren vesten vloen
daer si behelden tleven
anders waren si doet bleven
die hertoge keerde te sinen castele
ende met hem sire lieden vele
die des sere blide waren
dat si also hadden gevaren
gaheret sach al omme daer naer
ende als hi agraveyns gemiste daer
vragedi gurreesse mettien
ocht hine iewerinc hadde gesien
hi seide neenhi ende daer nare
sochten sine harentare
ende als sire niet af mochten verstaen
waende gaheret sonder waen
dat hi inden wige ware bleven doet
doe ginc hi maken rouwe groet
hi clagede sinen broeder sere
ende seide es hi doet ay god lieve here
es hi doet dats scade sonder waen
hi mach wel iewerinc sijn gevaen
ic sal sinden om berecht te sine des
ocht hi iewerinc gevaen es
ende es hi gevangen bleven
ic sal so vele ridders weder geven
die gevaen sijn hier binnen
ic salne wel daer bi gewinnen
gaheret sende enen sciltknecht
ten vianden om te sine berecht
ocht si agravein hadden gevaen
si seiden ja si sonder waen
ende dat si gerne geven souden
opdat si weder geven wouden
die ij gebrodere die si hadden daer
die sciltknecht ginc ter herberge daer naer
ende seide wat hi hadde vonden
die hertoge dilevereerde tien stonden
sine ij sonen ende lietse gaen
ende in dander side was also saen
agravein dilevereert also
gewapent als hi was doe
hi daer in die vangnesse quam
ende alsene gaheret vernam
nieman en vragede ocht hi
blide was tien tiden bedi
hi dreef so grote bliscap besonder
dat alle diet sagen hadden wonder
gaheret dede enen eet doe
daer alle diere waren horden toe
dat hi van danen nembermere
ne sciede hine soude ere
hebben gehint dat orloge
op dat ment ten inde bringen moege
aldus bleef gaheret aldaer
ende die hertoge ontboet daer naer
allen ridders over dat lant
so waer mense wiste ende vant
ende dedem weten bi namen
waer dat si tote hem quamen
wel bereet ende met hem bleven
hi soudem al haren eysch geven
so dat daer quamen te dien tiden
so vele ridders van allen siden
datter wel dccc waeren
nu laet ic die tale van hen vaeren
ende sal in die avonture
vanden coninc arture
ende vander coninginnen
een deel spreken beginnen
nu doet davonture verstaen
alse die gesellen waeren gegaen
in die queste als gi mocht horen
in die avonture hier te voren
die van kameloet waren gesceden
ende hare queste begonden leden
dattie coninc in gepense sware
ende tonpayse bleef om die niemare
die hi van lancelote hadde verstaen
hi hiltene over doet sonder waen
hi weende ende was drove van desen
ocht hi sijn vader hadde gewesen
ende seide dat hem vor die tijt niet
so groete scade nie was gesciet
noch geen verlies toequam so groet
bi allene eens mans doet
na desen sprac die coninc vort
ter coninginne dese wort
ic hadde liever bi mire trouwe
dat ic hadde verloren vrouwe
dat conincrike van logers al
ende al mine neven groet ende smal
sonder waleweine allene
ende van al minen lande gemene
die ene helecht geheellike
die coninginne seide sekerlike
here mine wondert niet van dien
u hof was vernaemt ende ontsien
bi sire namen in allen steden
ende bi sire doechtechticheden
meer dan sal wesen nu mere
bi x den besten ridders here
die in u hof sullen wesen
jonge ende oude waren van desen
drove ende tonpayse utermaten
ende hebben lachen ende spelen gelaten
si seggen si ne weten niet wale
hoe davonturen vanden grale
thoefde moegen worden bracht vort an
nadien dat doet es die selve man
daer si alle ontbeidden naer
omtrent middach quam lionel daer
alse die coninginne horde mare das
dat lionel comen was
ende sine hadde versien
vernuwede hare seer mettien
ende si weenden alle mede
die daer waren tier stede
ende als hise alle sach wenen
hine wiste niet wat si menen
hi te mayerde hem van desen
hine es niet sonder grote vresen
hi es toter coninginne gegaen
ende heeft hare gevraget saen
waeromme die barone waren
so drove si seide sonder sparen
gi sullet weten al te tijt
doet so dat gi ontwapent sijt
ende hi ontwapendem thant
doe namen die coningin bider hant
ende leidene metter vart
ic haerre camere wart
ende alsi hem seggen soude
die niemare also houde
gebrac hare herte ende cracht
ende si viel neder in onmacht
alse lyonel dat hadde versien
hi namse in sinen arme mettien
ende alsi was becomen een deel
doe seide tote hare lyoneel
lieve vrouwe segt mi
waer of dese groete rouwe si
lioneel wildi sprac die vrouwe
dat ic segge desen groten rouwe
ende u overgroet verlies
hi es doet sijt seker dies
die over goede ende die scone
die beste was onder dien trone
hi na wien in allen manieren
alle prouetsen moeten faelgieren
dat es u neve lanceloet
die ridder was sonder genoet
alse lioneel dat verstont
hi dreef so groten rouwe tier stont
ende weende ende dreef sulc mesbaer
dat alle die lieden liepen daer
die coninc troestene sere doe
maer hi weende emmertoe
hi vragede der coninginnen saen
wat si van sire doet hadde verstaen
ende si vertelde hem nadien
hoe si den ridder hadde gesien
al gewapent vor hare liden
die hadde hangende tien tiden
een hoeft an sijn gereide
ende si visierde hem ende seide
hoese een ridder woude sonder waen
met crachten wech voren ende hadde gedaen
ne hadt hem lanceloet niet benomen
ende hi es hier binnen comen
ende leget hier siec seide si
weetti wi hi es sprac hi
si antworde nenic bedi
hi dect hem sere jegen mi
maer ic segt u wel sprac die vrouwe
nie en dreef man sulken rouwe
alse hi dreef doe hi seker was das
dattie gene lanceloet was
daer hi jegen joesterde daer
lioneel seide tote hare daer naer
dat hine gerne soude besien
si namen bider hant nadien
ende leiden daer ende alsi quamen
te sinen bedde si vernamen
sijn ansichte gedect altoe
alse ocht hi slaepen woude doe
ende lyoneel ginc daerin thant
ende vragede der joncfrouwen die hi daer vant
ocht hi sliepe si sprac neen hi here
hi es tongemake sere
hem ontspranc heden sine wonde
ende hi bloedde lange stonde
iij werven ochte viere
ende alsi spraken in deser maniere
ontspranc die ridder daer hi lach
hi ontdect hem ende als hi sach
lionele doe seide hi
ay mi lieve broeder ay mi
wat sullen wi doen nu mere
na dat doet es onse here
ende sine wonde ontspranc metter vart
dat sijn bedde al bebloet wart
doe wart die coninginne das
geware dat dat behort was
lioneel namen sonder beide
in sinen arm ende hi seide
broeder swiget hier af met allen
of god wilt dat en sal niet gevallen
dat onse here teneger uren
sterven sal bi sulker avonturen
om gode berecht mi van desen
ocht gi sult moegen genesen
daer en es geen genesen an
es mijn here doet maer nochtan
leeft hi ic segge dat ic sal
sonder ersatre genesen al
die coninc ende die barone
quamen daer in desen done
ende alsi bohorde hadden gesien
worden si blide ende drove van dien
blide omdat hi was vonden
ende si waren drove tien stonden
om dat si waren in vresen
dat hi niet en soude moegen genesen
hi was sere gewont sonder waen
na dattie meester dede verstaen
die meester hadde sine wonden
altehant weder gebonden
die coninc ende die barone
sceiden van hem na desen doene
ende daer en bleef nieman inne
sonder lioneel metter coninginne
in deser manieren lach behort
daer binnen siec die maent vort
ende vele langer hadde gedaen
en hadde die coninc geweest die saen
hem enen goeden meester gaf
die hem so onderwant daer af
dat hi binnen vi male
wandelen mochte inden zale
ende die coninc lach daer al stille
alden tijt doer bohorts wille
hier binnen hadde gerne die coninc
bohorde gevraget ene dinc
die wile dat hi was daer inne
waer bi hi die coninginne
wech wilde leiden mer hi
ne dorste ende hi liet bedi
dat hine gram waende maken also
die coninc bleef emmertoe
met hem ende dede hem geselscaps vele
metten meestre ende met lyonele
si dreven onder hem drien dagelike
haren rouwe al heimelike
so groten rouwe dreef di coninginne
dat sijs cume bleef in haeren sinne
ende tote haerre groter droefhede
at si luttel ende dranc mede
ende si wart mesmaect binnen desen
eer bohort mochte genesen
dat si moeste sonder sage
siec liggen wel xv dage
ende die coninc was om die sake
herde sere tongemake
bedi hine was niet vroet das
dat doer lanceloets wille was
bedi si hadde hare eenpaerlike
daer of gedect vroedelike
dat hof was tongemake doe
om lanceloets wille ende daer toe
om die ridders die waren
lancelote te sokene varen
daer men niet af en wiste tien tide
ende om die coninginne ob ander side
die siec was dat si niet ne conde
elc andren beraden tier stonde
daerna geviel op enen maendach
die naest sinte jans dage lach
dattie coninc was geseten
ter taflen ende soude gaen eten
ende als tirste gerechte was comen
hebben si daer binnen ene joncfrouwe vernomen
die den coninc groette met joye
vander vrouwen halven van galoye
ende die coninc pensede so sware
dat hi niet en horde na hare
altehant waende die joncfrouwe das
dat al bi onwerden was
ende keerde weder altehant
so dat si in haren wech vant
lucan den bottelgier die hare
vragede wat hare wille ware
ic quam hier seit si om ene dinc
dat was om te sprekene den coninc
vander vrouwen halve die es
vrouwe van galoye des sijt gewes
ende hine prijst mi so wale niet
dat hi jegen mi spreket iet
lucan seide ay lieve joncfrouwe
ic segge u bi mire trouwe
dattie coninc dat niet ne dede
bi enichger onwardichede
maer hi es om die coninginne gram
die van haren bedde ne quam
des es meer dan ene maent leden
daer si leget in groter siechede
ontbeit ic sal tote hem gaen
gi sultene spreken sonder waen
lucan ginc tote hem ende seide here
gi penst utermaten sere
god geve dat u goet moete wesen
die coninc hief thoeft op na desen
ende vragede wat hi woude daer nare
lucan seide dat daer comen ware
ene joncfrouwe diene spreken woude
hi hietse doen comen also houde
alsi quam si seide here
die vrouwe van galuoye groet u sere
ende si ontbiedt u here bi mi
alse haren rechten here dat gi
hare sint eenen ridder van tween
die ic nomen sal die een
es walewein ende die ander es
lanceloet here sijt seker des
om te rechtene houdenne hare
van ere claegen die hare gaet nare
ende en sindi hare den enen niet
van desen tween si ontbiet
u bi mi here dat so sal
hare clage verliesen al
die coninc antworde hare
dat geen vanden ij daer binnen ware
si seide so heeft si al sonder sage
mijn vrouwe verloren al hare clage
bedi ic segge dattie gene
daer si jegen heeft te done
sulc ridder heet haer ne soude moegen
geen ridder in die werelt genoegen
sonder die een van desen tween
entrouwen sprac die coninc haer negeen
nes hier binnen des hebbic rouwe
ay god here sprac die joncfrouwe
waer moegen si dan wesen
die coninc antworde te desen
ic en can u niet berechten des
sonder datmen seit dat lanceloet doet es
dat scade groet es mi namelike
ende allen goeden lieden gemeenlike
ende walewein mijn neve es gevaren
om te wetene van hem niemare
ende omdat ic sculdich ben ure vrouwen
te helpene met goeder trouwen
bescermen ende bescudden hare lant
willic dat gi kiest thant
welke ij ridders die gi wilt nu
hier binnen ende vortse met u
die joncfrouwe pensede een luttel vort
ende sprac ten coninc dese wort
here hort wat mi mijn vrouwe hiet
en mochtic den enen hebben niet
van desen ij dat ic weder quame
ende ic en genen ridder en name
sonder of ic mochte hebben bohorde
die coninc gaf hare daer af antworde
u vrouwe hadde recht daer an
dat si woude hebben den goeden man
want vander ouden dat hi heeft
dunct mi geen beter en leeft
ende u es wel gesciet van desen
hi heeft hier binnen vi weken gewesen
si vragede waer bi dat ware
die coninc antworde hare
dat hi hadde gelegen van ere wonde
daer hi af was genesen tien stonde
si seide ic bidde u here dat gi
hem bidt dat hi vare met mi
die coninc ontboet bohorde nadien
ende seide als hine hadde gesien
bohort hier coemt ene joncfrouwe
om hulpe tote mi op trouwe
die mi heeft gebeden te biddene u
dat gi wilt met hare varen nu
in hare vrouwen besichede
ende ic wane een ander mede
dat gi niet wel ne sijt genesen
bohort antworde te desen
al en ware die joncfrouwe hier niet comen
ic soude orlof hebben genomen
binnen den andren dage ende gevaren
om te wetene ocht ic niemaren
van lancelote daerna langhet sere
als die joncfrouwe wille here
varen voren ic volge hare
die coninc sprac tote hem daer nare
gi hebt siec geweest ende gewont
ne porret niet gine sijt gesont
bohort seide mine deert gene dinc
daer ict om dar laeten here coninc
te done mine dachvart cort of lanc
die coninc seide des hebt god danc
sciere daer na dede bohort
sine wapine bringen vort
also dede lioneel die fine
bedi hem ne stoet niet daer te sine
seidi na sijns broeder wech varen
ende hi soude seidi tuwaren
als sulke queste te done bestaen
alse die andre hadden gedaen
ende ic ne kere nemmermere
sprac hi ic ne sal weten eere
van lancelote vraye niemaren
ende als si beide gewapent waren
sprac lyoneel toten broeder saen
bohort broeder coemt laet ons gaen
danken onser vrouwen der coninginnen
van dat si ons heeft gedaen daer binnen
want noit so groete vrouwe en dede
vremden ridders teneger stede
so vele goets ende eere als si
ons hevet gedaen dat dunket mi
alse gewapent die coninginne
comen beide sach daer inne
seide si wenende wel sere
ic sie wel dat u nu mere
mijn genesen leet es bedi
dat gi nu wilt sceden van mi
want gi weet wel dattie sake
daer ic siec af bem ende tongemake
vanden genen coemt dies ic mere
vergeten en sal in genen kere
ende omdat ic so grote minne
te hem wart drage in minen sinne
heeft mi gedocht op elken dach
als ic u sien mochte dat icken sach
ende mi verlichte hier mede
een groet deel mine siechede
ende ic ne sal mi weten an wien
troesten als ic u niet en sal sien
van minen rouwe op genen dach
so dat icker wel bi sterven mach
nu als ic moet hebben den rouwe mijn
ende dochte het sal wonder sijn
ne breect mi mine herte niet
behort seide als hi dit siet
vrouwe nadien dat u leet es
ic ne ware binnen ere maent sijt seker des
uten hove gevaren na dat
mijn here die coninc mi des bat
dat ic varen soude op trouwe
om te helpene ere joncfrouwe
die coninginne seide als sijt verstoet
nadien dat gi emmer varen moet
so bevelic u beide gader
gode onser alre vader
dat hi u ende vriende alle
bescermen moete van ongevalle
si nam een vingerlijn thant
dat so hadde an hare hant
ende seide tote bohorde vort
nu neemt dit vingerlin bohort
om dat ic seker bem van dien
dat gi lancelote eer sult sien
dan enich ander opdat hi
noch in levende live si
so biddic tirst dat gine siet
dat gijt hem geeft ende ne lates niet
ic hope het sal cortelike sijn
bedi mi seget die herte mijn
dat hi noch indelike leeft
ende segt hem alse gijt hem geeft
op al dat van mi houdende es
dat hi niet en laete des
hine come tote mi thant na dien
dat hi dit vingerlijn heeft gesien
bohort seget dat hi wel sal
doen dat si beveelt al
ocht god wilt hine mach
iewerinc vinden op genen dach
si namen orlof ende ten gescede
cussede die coninginne bede
si sijn in dien zale gegaen
ende nemen hore helmen saen
daer cussede die coninc bede
ende alle die barone mede
ende bevalense gode met minnen
also scieden si vandaer binnen
die joncfrouwe die om hulpe quam
sat op alsi dat vernam
ende voer met hen sonder sparen
tirst dat si geporret waren
sekerde elkerlijc andren
dat si te gader souden wandren
ende elc in die queste wesen
soude jaer ende dach na desen
ne worde lancelote niet eer vonden
aldus porreden tien stonden
die twee gebrodere in die queste
ende voren te gadere in dien foreeste
nu sullen wi die tale laeten staen
van dien ij broederen sonder waen
ende spreken vander coninginnen
die si te kameloet binnen
lieten in groter droefhede
ende sere tongemake mede
davonture seget hier ter steden
alse die gebrodere waren gesceden
also als gi mocht horen
in davonture hier te voren
vander coninginnen dat si
bleef drove ende tongemake daer bi
daer en was niemen int hof
dien si dorste ontdecken waerof
dat si peynsede noch openbaren
nadat dese ij en wech waren
sine hadde daer binnen bedi
genen so lieven vrient dien si
van haren rouwe woude laten kinnen
die waerheit ende van haerre minnen
ende moeste dus doegen die smerten
ende die rouwe van haerre herten
soude hare die doet comen bi
van siecheden so waende si
wel seker sijn van desen
dat vanden rouwe soude wesen
den irsten nacht nadat gesceden
waren die ij ridders onder hen beden
vander coninginnen wart si das
sieker dan si te voren was
die coninginne lach allene
in ene camere sonder met ene
joncfrouwe die was met haer daerre
hiet helibeel ende was haer nichte nare
dit was die joncfrouwe dier si woude
irst seggen opdat si woude
die dinc ontdecken enichgen wive
emmermeer in haeren live
daer die coninginne in slape lach
dochte hare dat si sach
lancelote openbaerlike
wel gecleet ende rikelike
ende hi was so scone tien stonden
datmen sine gelike niet ne hadde vonden
ende na hem quam dat hare dochte
die scoenste joncfrouwe die wesen mochte
ende dat hare die coninc dede
groete feeste entie coninginne mede
savonts alse lanceloet was gegaen
inder coninginnen camere sonder waen
ende hi inder coninginnen bedde lach
ende die coninginne als si plach
bi hem int bedde woude slapen dare
wart die coninginne geware
dattie joncfrouwe int bedde lach
bi lancelote als si dat sach
riep si lancelote op sere
ende spraecs hem groet onnere
lanceloet bat hare dat hare dochte
genaden ende swoer al dat hi mochte
dat hi niet en wiste van hare
dat en mochte helpen niet mare
si verboet hem dat hi nemmermere
in steden daer si es en kere
hi wart tongemake so doe
vander avonture dat hi vloe
in hemde in broeke van dier stede
ende hi voer uut sinen sinne mede
die coninginne wart om die sake
herde sere tongemake
alsi ontspranc was hare so onsochte
dat si cume spreken en mochte
die coninginne sechgende hare
ende dreef den meesten rouwe daer nare
die in erderike mochte wesen
ende si seide na desen
ay wel soete minne lanceloet
u scoenheit es noch also groet
alse mi dochte dat ic sach
als ic in minen drome lach
vergave god wel lieve minne
dat gi nu wart hier inne
gesont ende ic nu ter stonde
die joncfrouwe hier liggende vonde
op vorwarde oft ic mi
daer af so vererrede dat ic daer bi
mijn hoeft verliesen moeste dan
dat ic niet en woude nochtan
om al dat es in erderike
si mesbarde so drovelike
als ocht si hadde gesijn doet
al die werelt ende na dien rouwe groet
viel si in sulc gepens dat si
van hare selven quam bedi
mettien so wart geware
dat een gebeelde stont vor hare
in eens gewapens ridders gelike
van houte gewracht subtiellike
si sach op dat beelde tien stonden
ten voeten van haren bedde stonden
twee kersen die bernden clare
die groet licht gaven dare
alsi lange hadde gesien
dat beelde dochte hare van dien
dat dat beelde lanceloet ware
ende si rechte hare op daer nare
int bedde ende warp hare himde gerede
op haeren rugge ende si ontdede
beide hare arme metter vart
ende seide soete lief coemt hare wart
waer hebbedi so lange gemert nu
coemt hare wart dies biddic u
ende helpt mi vander doet
uter meester pinen uter meester noet
ende uten meesten rouwe
daer noit in quam edele vrouwe
doer eens ridders lichame ende alsi
sach dat hi niet en dede dar bi
om bede die si dede
sprac si vort ende seide mede
ay vrient lanceloet ic ne sach u
noit so fier als gi sijt nu
te mi wart dit ne diet niet bedi
nu dat gi niet wilt comen te mi
ic sal tote u comen sonder waen
mettien es die coninginne opgestaen
ende gaet toten beelde als ende als
ende warp hem den arm omden hals
ende dreef er mede feeste dare
sulc alst lanceloet selve ware
ende ontbeedde tote deser sake
tote dattie joncfrouwe wart in wake
die met hare in die camere was
alse die joncfrouwe wart geware das
dattie coninginne dat beelde helt
gehelst met so starker gewelt
si spranc op alse die sorgede das
dattie coninginne in frenesien was
si liep ten wijnwatre thant
die si genoech daer binnen vant
ende warp hare in dansichte doe
ende sprac hare dapperlike toe
vrouwe siet hier coemt die coninc
nu plac die coninginne ere dinc
dat si sere tonsiene plach
den coninc waer sine sach
ende hadde sulken vrese vanden worde
alsi van den coninc spreken horde
dat si quam alte haer selven daer
ende ginc op hare bedde liggen daer naer
si wart slapende also siec
dat si vorden dage niet ontwiec
ende si vant hare doe bat gesont
dan si hadde geweest vor die stont
si sat een luttel na dien
alsi hevet geeten heeft si versien
dat niemen in die camere was dare
dan allene hare nichte met hare
si seide nichte waendic dat gi
ene boetscap sout doen mi
ic soude u sinden gerne
ende mi stonts oec wel tonberne
gine wart vroet ende wel vorsien
want anders ne dochti niet te dien
niet bedi ne doedijs niet
sone weet ic niemen wat soes gesciet
dien icker wille sinden dan
het gaet mi so sere ter herten an
die joncfrouwe antworde der vrouwen
het en es gene dinc bi mire trouwen
die ic vermach te done nu
ine salse doen doer u
ende ghine sout gheen wijf vinden
die hare soude onderwinden
alse wel te deckene uwe saken
in dien dat gi mi cont wout maken
ic bem sculdich tallen uren
doer u te done bi naturen
bedi ic bem van uwen geslachte
die naeste die ghi hebt ende ic achte
van u goet tontfane ende weldaet
opdat ieman te hebbene staet
want alse gi mi sult gebreken
alle andre sullen mi achter steken
ende mi staet u te diennen wel
vele meer dan ieman el
om te hebbene lude ende stille
uwen danc ende u goeden wille
die coninginne sprac vindic di
getrouwe in allen saken jegen mi
ic sal di meer goets doen om die dinc
dan noit van coninginne ontfinc
op enichgen tijt joncfrouwen
si antworde bi mire trouwe
vrouwe ic sal u doen van desen
also seker gi wilt wesen
dat ic getrouwelike sal
in allen stucken dienen al
doe begonste een stuc die coninginne
te pensene in haren sinne
naden pensene sprac si doe
dus haerre nichten toe
joncfrouwe gi sult moeten tuwaren
morgen int lant van gaule varen
ende gi sult soeken in dat lant
enen casteel die trebes es genant
daerbi staet ene abedie als ic weet
die in walsche monstijr roal heet
dats in dietsche na mijn verstaen
coninclike monster sonder waen
die monster was gesticht dats waer
om conincs bans ere daer
die monster steet op enen berch al
ende onder die monster staet een dal
ende daer in een lac also gi coemt daer
gaeter in al sonder vaer
want els niet dan toverie en es
ende hebbedi gene herte des
dat gire in gaet ontbeit totien
dat gire ieman ingaen sult sien
ende alse gire ieman ingaen siet
volget hem ende en laetes niet
want ne daeddijs niet sonder waen
mijn orbare bleve al ongedaen
ende als gi sult comen daer lac es
gi sult daer vinden des sijt gewes
scone huse ende salen
ende hovesche lieden ende vroet van talen
vraeget dan om die vrouwe daer
van daer binnen die heet over waer
iemenne bi rechter namen ende si
heet vrouwe vanden lake daer bi
als gise siet segt hare daer naer
dat ic u selve sinde daer
ende dat ic hare bidde om gode des
bider trouwen die si sculdich es
den genen dien si heeft gevoet
dien si niet min en mint dan si mi doet
dat si opdat hare wille si
hier wille comen spreken jegen mi
ende si visierde doe hare
welc hare wech te vaerne ware
mettien quam die coninc daer inne
ende als hi sach die coninginne
op geseten was hi blide
want hi wiste wel tien tide
dat si niet also siec ne was sonder waen
alse hem was doen verstaen
hi vragede hare wat si daede
si seide wel bider gods genade
ic ne bem niet so siec bedi
als ic gisteren was seide si
ic bem verlicht van mire siecheden
hi seide aet di iet heden
si seide jay ic een luttelkijn
ic woude wel sprac hi mocht sijn
dat gi vanden bedde wart gestaen
ende ghi inden zale moest gaen
met ridders ende proven dare
ocht gi mocht horen niemare
die u mochte vertroesten iet
si seide ic ne gare noch niet
bedi ic bem siec ende swaer
die coninc seide tote hare daer naer
ic salre danne gaen bedi
het es etentijt doe ginc hi
ende men ginc daer eten saen
doe begonsten in die camere gaen
tote hare vrouwen ende joncfrouwen
die vergaeten alles rouwen
als sise saegen verlicht alsoe
ende maecten grote feeste doe
ende troesten so si best mochten daer af
maer om troest diemen hare gaf
noch om dinc diemen seide dare
ne mochten si blide maken hare
want sine wisten niet levende als haer dochte
daer alle bliscap hare af comen mochte
nochtan was si op dien dach
blider dan si te sine plach
ende si dede soeken metter vart
een goet ende een dapper part
ende si dede soeken beide
breidel sambuwe ende gereide
die diere waren ende rike
ende berect mede cierlike
des anderdaeges stont op vroe
die coninginne ende seide doe
ter joncfrouwen hets tijt nu
dat gi wech vart gereid u
si gereidde hare daer nare
ende die coninginne gaf hare
om te ridene bede
roc ende mantel mede
van roden samite ende daer bi
noch enen mantel die si
tandren tiden alsi woude
ende haer goet dochte dragen soude
ende si leverde haer enen naen
die alle tongen conste verstaen
ende enen sciltknecht diere gelike
om te varne sekerlike
als gi biden lake coemt seide si
ne voerse niet met u daer bi
maer laetste te mostier royale
si seide si sout doen wale
die joncfrouwe porrede mettien
ende die coninginne heeft na hare gesien
al in een ende wachte
also verre als sise sien machte
ende als sise niet langer mochte sien
noch joncfrouwe noch pert mettien
gebrac hare therte ende si besweec
ende si sat neder al bleec
ende weende ende mesbarde so saen
dat si met pinen mochte opstaen
alsi dus weende si vant
een vingerlin an hare hant
dat lanceloet te dragene plach
mettien si opt vingerlijn sach
dat hem die vrouwe van lac gehinde
doe sine te hove sinde
om nuwe ridder sine
ende hare gedachte biden vingerline
omden ghenen diet hare gaf
daer hare vele pinen was comen af
doe custe si dat vingerlijn
gelijc ocht helich hadde gesijn
mettien seide die coninginne
ay lanceloet wel lieve minne
nadien dat ic nacht noch dach
en gene bliscap hebben ne mach
bi niemaren die ic hore van u
so sal ic mi conforteren nu
met desen vingerline dat gi
hadt so wart ende bedi
dat gi so minnet ne sal ic niet sien
ic ne sal verbliden vandien
ende god onse here moete geven
dat ic noch so lange moete leven
dat ic u gans ende gesont
hebben moete noch teneger stont
mine mochten daerna gene saken
gescien die mi drove mochten maken
die coninginne sprac dese wort
tote haer selven die gi hebt gehort
ende si ginc neder blide van desen
dan si te voren hadde gewesen
ende bat gode dat hi hare
horen dede goede niemare
die si begherde te horne sere
davonture swiget mere
hier af ende sal van lancelote van lac
spreken daer si in langen af ne sprac
lanceloet nader avonturen spreken
bleef ter stat vi weken
datten die quene brochte
so dat hem selven dochte
dat hi gans was ende gesont
ende wapine mochte dragen tier stont
al ne was hi niet al genesen
hem begonste verdrieten na desen
vander raste ende hem dochte na das
dat hi daer alte lange was
doe sciet hi uten hove
bider goeden lieden love
die hi alle goede beval
die quene haddem gereet al
nuwe wapine daer ter stede
ende rike ende enen scilt mede
si quamen omtrent middach gereden
daer si achterhaelden tere stede
ene joncfrouwe op een swart part
thoeft geslagen nederwart
die geweent hadde alsmen wel sien
mochte an hare oegen bidien
dat si geswollen waren ende groet
hi groettese ende si ontboet
hem sciere weder goeden dach
hi sprac hare ane als hi dat sach
joncfrouwe gi dunct mi tongemake
ic soude gerne weten die sake
waerbi dat es wart u wille
ic soude gerne lude ende stille
daer toe geraden na minen gedochte
ten alrenbesten dat ic mochte
si seide here ic segge u
dat niemen en es in die werelt nu
sonder god allene diere toe dochte
dat hire toe geraden mochte
bedi om die selve sake
daer ic om bem tongemake
sijn tonpayse cm man
ende daer en es niet te wonderne an
ic en verlieser niet ane allene
maer die lieden algemene
arme edel liede gemeenlike
verlieser an van erderike
ende alle die rike verlieser an
van grote bertaengen wijf ende man
ende van allen andren landen toe
lanceloet sprac toter joncfrouwen doe
mine wondert dan niet der sake
joncfrouwe dat gi sijt tongemake
joncfrouwe nu biddic u des
dat gi mi segt wat es
nadien dat so vele lieden es cont
ghi moeget nu ter stont
wildi sonder mesdaet seggen mi
si seide jay ic nadien dat gi
te wetene dit begert so sere
nochtan wondert mi here
dat gijs niet en hebt gehort
men weet elcsins weder ende vort
here hets waer ic ben tongemake
om twerande sake
die ene es om mire suster comen
die mi een ridder heeft genomen
met crachte ende die ander es
om enen ridder des sijt gewes
dies mi hadde doen hebben wrake
haddi geweest wel te gemake
maer neen hi bedi hi es doet
hoe ict weet sal ic u seggen bloet
hets waerheit alst daertoe quam
dattie ridder mire suster nam
ende hire niet en woude sceden of
noch om bede noch om gelof
ic maecte doe mine vart
tes conincs arturs hove wart
om daer te clagene das
dat mi sulc onrecht gedaen was
ende als ic daer binnen quam
ic en vant daer nieman noch en vernam
die mi iewerinc af antworden mare
si waenden allegader dare
ende hadden groet mesbaer ende geclach
ic sconfierde mi als ic dat sach
ende mi seide een cnape daer
dattie grote rouwe ende mesbaer
die daer hadden cleine ende groet
was om minen here lanceloet
diemen seide dat doet ware
ende alsic van minen orbare
niet comen mochte ruemde thof
drove en tongemake daer of
dattie ghene doet was daer sal
breke af hebben die werelt al
want niemen ne sal na sine doet
hebben ontfarmnesse so groet
van allen joncfrouwen als hi plach
te hebben alden dach
ic ne vinde man vort nemmermere
die mi berecht van minen here
alse lanceloet wiste die waerheit das
dat al thof tonpayse was
hi pensede thant dat sine vrouwe
die coninginne met groten rouwe
siec was om die sake
dat hi was sere tongemake
lanceloet seide ter joncfrouwen saen
die hem dat dede verstaen
joncfrouwe waer dat sake dat ghi
ene boetscap doen wout dor mi
ic soude pinen met al minen gedochte
ocht ic u suster lossen mochte
si sprac het en es stat sonder waen
in geen lant ine wouder gaen
optie vorwarde dat gi
mine suster doet hebben mi
wijst mi waer die ridder es
ic salre gaen sijt seker des
si seide dat hi daer bi ware
doe seide lanceloet tote hare
vart voren ic volge u naer
si sloeg uten groeten wege daer
ende leidene toten torre toe
daer hare suster in was doe
si seide in genen tor es
mijn suster here des sijt gewes
ende die ridder diese nam met hare
hi seide coemt met mi al dare
ende wisetse mi ic sal tier stont
u weder geven bem ic gesont
die joncfrouwe seide doe here
ic ontsie den ridder sere
hi seide ic sal u verweren
jegen al dat u wille deeren
die joncfrouwe reet met hem doe
ende si voren toter porten toe
si riepen in ende men ontdede
ende si voeren in die stede
ende vonden den ridder die tien stonden
tongemake lach van wonden
lanceloet vragede hare oft si
harre suster iet saege daerbi
ende si seide here ic segge u
siet waer si ginder sit nu
lanceloet namse bider hant
ende levretse hare thant
ende hietse haer leden daer si woude
want si niemen vinden en soude
diese soude durren letten dare
alse lange als hire bi ware
si seide groten danc here
ine heesche u niet mere
dat ghi mi in mijn behout leit nu
van uwen belove hebbedi u
wel gequijt nu indelike
hi seide gaet wech sekerlike
ic sal u toter steden
daer gi wilt sijn leden
hi nam die joncfrouwe metter vart
ende hiefse vor hem op sijn part
alse dat die sieke ridder sach
hi was sere drove daer hi lach
ende seide tot lancelote dat hi
hem onrecht dede daerbi
dat hi sine joncfrouwe wech vorde doe
ende hi geen recht en hadde daertoe
ende hi seide ware ic gesont
gi soutse hier laeten nu ter stont
ende magix stade hebben iewerinc
weet wel gine daedt noit dinc
die u berau also sere
lanceloet seide ay lieve here
gi naemt die joncfrouwe met crachte
haers ondancs met ure machte
ende gelijc dat gise hebt genomen
met crachte ende deedse hier comen
sal icse met rechte wech voren van u
ende dinct u dat onrecht doe nu
alse gi wilt neemt bate van desen
dander sprac het soude also wesen
mettien voren si vander steden
alsi een stuc hadden gereden
lanceloet vragede der joncfrouwen doe
wie den ridder wonde soe
si seide ic sal u seggen here
alse hi mi wech vorde wenende sere
wie gemoetten ij ridders die daer bi
ontfarmnesse hadden op mi
ende wouden mi bescudden doe
ende wondene ende weerden soe
dat hise doet sloech bede
ende hie vorde ter stede
daer ghi hem vont ende mi
ende als hi gebeet was doe was hi
so siec dat hi waende wesen doet
ende ginc liggen optie noet
nu es mi bi u wel gesciet
want noch en dede hi mi niet
enichge dinc die mi messat
doe hare suster horde dat
was si also blide van desen
alse enich wijf mochte wesen
si reden so verre dat si vernamen
enen bosch als sire toe quamen
vonden si ene scone woninge daer
die joncfrouwen beetten beide daer naer
ende baden hem dat hi beeten soude
hi antworde hine woude
hi hadde so verre te gane
so laegen hem so vaste ane
dat hi beeten moeste ende eeten
die quene met hem dat suldi weten
die joncfrouwe dedem feeste groet
alsi geheten hadde sprac lanceloet
joncfrouwe hebbic gedaen mijn belof
ja gi here hebt danc daer of
nu biddic u joncfrouwe sonder waen
om den dienst die ic u hebbe gedaen
ende op u bate dat gi vart
sconincs arturs hove wart
ende doet verstaen der coninginnen
ende hen allen die daer sijn binnen
dat si alle moegen seker wesen des
dat lanceloet niet doet en es
maer gesont ende te gereke
ende segt hem coenleke
dat si seker moegen weten
dat gi hebt gedronken ende geeten
met enen ridder die met hem at
gister navont ende oec dat
hi lach met hem in een bedde toe
die joncfrouwe sprac tote lancelote doe
ic ne sal niet geloeft wesen
ine ware bat seker van desen
hi seide gi mocht wel doen verstaen
der coninginnen sonder waen
dat hi gans es ende gesont
die joncfrouwe seide tier stont
ic ne mach dan niet faelgieren
rike te sine in gere manieren
ende machtich mijn leven al
nadien dat ic bringen sal
sulke niemare in arturs hof
want ic ne duchte niet daer of
die coninc en geeft mi enen casteel
ocht enen port al geheel
hort hi dese niemare van mi
eer si hem van andren geseecht si
hi seide dat hem dat lief ware
ende hi sciet doe van hare
ende voer metter quenen doe
si reden toten avonde toe
daer si tere witter abdyen quamen
daer si hare herberge namen
ende die joncfrouwe ob ander side
sciet van haerre suster tien tide
dat van haerre was gevaren lanceloet
si reet al blide te kameloet
als sire quam si beette ter vart
ende gaf te houdene hare part
si vragede om die coninginne daer nare
ende om den coninc men seide hare
dattie coninc was in sijn proieel
ende met hem sire barone een deel
men seide hare vander coninginnen
dat si was in hare camere binnen
so dattie joncfrouwe eer ginc
ter coninginnen dan ten coninc
si knielde ende si seide hare
vrouwe ic bringe u niemare
van lancelote dat hi es al gesont
alse die coninginne dat verstont
verscoet si al van bliscepen
daer si mede was begrepen
ende si seide soete vriendinne
waer bi weetti dit lieve minne
si seide ic segt u bi mire trouwe
doe vertelde hare die joncfrouwe
hoe hare die ridder seide daer af
die hare haerre suster weder gaf
dat hi met lancelote at ende dranc
in een bedde des was onlanc
met hem hadde gelegen toe
die coninginne vragede hare doe
ocht si den ridder iet hadde gesien
ongewapent si seide mettien
vrouwe jay ic herde wale bedi
hi at gister navont met mi
die coninginne vragede hare
hoe hi gescapen was daer nare
die joncfrouwe seide vrouwe
hi dinct mi bi mire trouwe
die scoenste ridder vander werelt sijn
ende hi es bruen een lettelkijn
ende si seider so vele tekens toe
dattie coninginne wel wiste doe
dat lanceloet was ende tien tide
wart die coninginne so blide
het ne mochte vertellen niemen
si sciet vander joncfrouwen sniemen
ende was haers so blide dat hare
sere wonderde waer bi het ware
die coninginne seide metter vart
ter goeder tijt quaemdi hare wart
bedi noit en wart joncfrouwe ontfaen
met sulker bliscap sonder waen
als u ontfaen sal mijn here die coninc
alsi van deser dinc
horen sal van deser blider niemare
nu laet ons gaen tote hem coemt hare
bedi die lettinge es mi leet
dat hi die niemare noch niet ne weet
si leidese vor den coninc ende dede
hare vorden coninc seggen mede
dat si hare hadde geseit te voren
die coninc wart blide int horen
hi seide ter joncfrouwen doe
daert alle die barone horden toe
gi hebt mi gemaect nu te tide
met deser niemare herde blide
nu willic u te lone deelen
enen dien gi kiest van minen castelen
si viel hem te voeten metter spoet
ende si custe sinen voet
ende bat dat hi daer ave
den casteel van louzech op gave
omdat sire in hadde gewesen
die coninc gaven hare na desen
doe dreven si alle bliscap groet
die daer waren sonder genoet
mar boven al die coninginne
si was blide in haeren sinne
ende si genas emmer mede
van dage te dage van haere siechede
ende si hadde weder cortelike
hare scoenheit geheellike
ende hadde si noit vordesen
in hogen ende blide gewesen
si waest nu vele mere
si loech ende speelde sere
ende sine onderwant hare dinc negeen
dan dat si gode bat al in een
dat hi den genen wilde geven
gesont ende goet leven
doer wien si so vele swaerheden
hadde gedaen ende leden
met droefheden ende met sere
nu ne spreect davonture niet mere
vanden coninc ende der coninginnen
ende sal te sprekene beginnen
van lancelote nu ter ure
ende van sire avonture
davonture seget hier ter steden
alse lanceloet was gesceden
vander witter abdien dat hi
voer blide ende in hogen bedi
dat hi hadde ontboden niemare
der coninginnen die hare
harde wel soude sijn comen
ende als sise hadde vernomen
dat sire blide soude wesen
hi vragede der quenen na desen
waer dat sine leiden woude
si seide dat hijt niet weten en soude
vore dat hi daer quame
hi seide dat si in gods name
si reden so verre dat si quamen
in enen sconen beemt te samen
het was een heet weder want het was
omtrent sinte jhans messe als ict las
si vonden ene fonteine daer
die doer scone was ende claer
onder die scade van ij sicamoren
ende si vonden dar voren
twee ridders ende ij joncfrouwen toe
die opt gras hadden gespreit doe
een witte dwale suverlike
si saten ende aten wel blidelike
ten irsten dat si hadden versien
lancelote si stonden op mettien
jegen hem ende nadesen
hieten sine wellecome wesen
si dedene beeten om eten
ende tirst dat hi bi hen was geseten
hi hadde gehadt heiten groet
ende waser of in tansichte al roet
ende hi was al scone bi desen
dat niemen so scone mochte wesen
ende om sine grote scoenhede
begonstene besien daer ter stede
ene vanden ij joncfrouwen die was
des eens suster als ict las
ende si was maeget nochtoe
ende so dore scone daertoe
ende wel gemaect dat hare gelike
niemen en was in erderike
men vant daer genen ridder mede
hine haddese om hare scoenhede
gerne te wive genomen mar si
en hads genen wille bedi
sine hadde noit binnen
haren live gemint met minnen
ende sine hadde noit vordien
coninc noch grave noch ridder gesien
dien si te mannen woude dangieren
ende si sach in allen manieren
op lancelote den tijt dat men at
si sach sinen mont die hem wel sat
ende gelijc ere rosen was roet
daer af quam hare pine groet
si wart gequijt thant van dien
sine hadde noit so scone gesien
als hi hare dochte teneger stede
noch enichge vrouwe noch joncfrouwe mede
si sach sine oegen die haer dochten daer
gelijc tween sconen mirauden claer
si sach sijn scone vorhoeft
ende sijn kersp haer des geloeft
gelijc den goutdraeden ende si sach
dat so grote scoenheit an hem lach
dat si so met minnen wart bevaen
dat si al verspanc sonder waen
ende die ridder die hare broeder was
wart thant geware das
dat si bleec was ende hadde van desen
wonder wat hare mochte wesen
hi vragede wat si hadde hare
si seidde dat si siec ware
lanceloet was van ridenne sere
verhit ende hi hadde groten gere
te drinkene vander scoenre fonteine
die hi daer sach inden pleine
ende hi dranker af na desen
si dochtem cout ende goet wesen
hi dranc te vele sonder waen
van siecheden waendi sterven saen
hi viel in onmacht van groter smerte
die hi dogede tsire herte
hi lach lange ocht hi doet ware
als hi spreken mochte seidi daer nare
ay soete vrouwe ic sal nu
mi dinke sterven al sonder u
dese doet soude mi in desen
goedertierren dunken wesen
storvic doch binnen uwen armen
maer nenic niet acharmen
hi strecte sine leden saen
ende sine oegen gingen te stale staen
hi viel in onmacht daer nare
gelijc ocht hi doet ware
tirst dattie quene dat versach
riep si lude owi awach
vrouwe sinte marie sal nu hiere
dese ridder sterven in deser maniere
die beste ridder sekerlike
diemen weet in al erderike
om gode doetter raet toe
goede lieden of gi weet hoe
ic vrese dat dese fonteine daer hi
af dranc gevenijnt si
storve hi aldus sonder waen
ic souder mi selven om verslaen
ende sterft hi sijt seker dies
nemmerme wordt verset tferlies
alsi dus spraken si vernamen
datter slangen uter fonteinen quamen
die elke andren jagede daer
ende keerden in die fonteine daer naer
die oude joncfrouwe seide na dien
soete vriende nu mogede sien
dat vanden beesten es gevenijnt
die fonteine die den ridder pijnt
ende daer die edel man bi es doet
si gingen maken jamer groet
die ridder sprac doe sire suster an
suldi laeten desen edel man
ne sterven bi fauten van u
men soude nieman vinden nu
die so wel kent der crude cracht
alse gi doet ende hare macht
ende van venine af te done also wel
weetti meer dan ieman el
ic ne sach u noit op enen tijt
also trage alse gi nu sijt
te helpene desen goeden man
si sprac ic ne waende niet dat hier an
mijns sins iet te done was
nu sal ic mi onderwinden das
hem te helpene vander doet
magic want hi heves noet
si sochte daer inden beemt thant
crude die si daer toe goet vant
ende si brac gene crude warde
metten apple van lanceloets swerde
inden selven nap daer hi uut doe
hadde gedronken ende si deder toe
triacle die si hadde daer
ende si ontdede hem den mont daer naer
ende goet hem tgene inden mont
hi dranc so hi best mochte tier stont
ende hi was geswollen alsoe
dat sine beene waren doe
also groet als een man es
omtrent die borst des sijt gewes
tirst dat lanceloet hadde daer af
gedronken dat hem die joncfrouwe gaf
hi begonste swellen sere
ende hi swal je lanc so mere
so dat hi also groet ene tonne was
die joncfrouwe bat haren broeder das
dat hi hare alle die cleder brochte
die hi in hare camere vinden mochte
wie sulne hier leggen bedi
vortmenne henen dunket mi
dat hi sterven sal die ridder wart
met haesten sat die ridder op sijn part
ende reet al dat hi mochte
so dat hi hare cleder brochte
daer mede geladen was een rosside
ende ene viole ter selver tide
die si hem te bringene beval
hi vant lancelote so ontmaect over al
dat hi met oegen niet mochte gesien
tfenijn was opgegaen mettien
dat hem al sijn ansichte swal
die joncfrouwe hiet ende beval
datmen hare een bedde bringen soude
si leiden daer op also houde
ende si leide op hem daer naer
al die cleder die si hadde daer
die cume hadde gedragen een part
si dede een pawelgoen metter vart
rechten op al daer ter stede
om die heiten te scuwene mede
die joncfrouwe dat suldi weten
hiltene herde cort om sweten
hi hadde dat dochtem meerre pine
vander heiten dan van den venine
hi ne mochte hem verporren niet
daer hi lach noch spreken iet
hi sceen bat al den dach vort an
een doede dan een levende man
noit ne dogede man tere stede
meerre pine dan hi dede
nochtan en was hi niet tonder soe
hine pensede emmertoe
om die coninginne sire vrouwe
meer dan om hem selven inden rouwe
hi wiste wel also houde alse hare
van siere doet quame die niemare
si soude scire sterven daer naer
dit was die dinc die hem meest was swaer
so dat hi in dit verdriet lach
ende in desen rouwe al den dach
al dien nacht al dore oec mede
sonder verporren sine lede
ende sonder te sprekene wort
hi sweette also gedect recht vort
ende dar ne ruste nieman tuwaren
van allen die bi hem waren
die joncfrouwe verboet hem lieden
dat si van hem niet ne scieden
des ander dages te middage
begonsti te makene clage
ende seide ay god lieve here
dese heiten deert mi nu mere
die joncfrouwe antworde daer toe
here ghi moetse gedogen also
tote morgen dat dach sal wesen
dan suldi sijn genesen
bider hulpe van onsen here
hi sweech ende ne sprac niet mere
die joncfrouwe sprac haren broeder an
ocht ic desen ridder genesen can
ne soudi niet te rechte wesen mijn
tirst dat hi genesen sal sijn
die ridder seide suster jahi
want hi ware doet ne waerdi
ende hine sal niet moegen genesen
en moet bi uwer hulpe wesen
si seide sijt seker dat hi al
binnen xv dagen genesen sal
ende also starc sijn ende also gesont
alse hi noit was teneger stont
blivic gesont die gene diet horden
worden blide vanden worden
daer na sijn si ten etene geseten
ende tirst dat si hadden geeten
gingen si slaepen sonder sparen
want si sere verwaect waren
des ander dages te primetide
sprac lanceloet metter lide
ende seide ay joncfrouwe
gi doet mi bi mire trouwe
met heiten die ghi mi doet doegen
ic dancs den here van hier boven
die u die cracht gaf lieve here
bedi ic waende een luttel eere
dat nimmermeer te gere stonde
sprake ne quame ute uwen monde
die joncfrouwe dede van hem doe
iij gesticke cuelcten daer toe
drie covertoren ende si vant
sijn ansichte ontswollen thant
sine ledet maer also saen
was hem die huyt afgegaen
ende sine naglen sijn met allen
hem vanden vingeren gevallen
ende vanden teen des geloeft
hem en bleef niet een haer op thoeft
maer hi gevoelde wel doe das
dat hi sere verlicht was
hi bat dat si sijn haer doen souden
in ene bosse ende dat wel houden
hi wout sinden der coninginnen
omdat si te bat soude kinnen
ende geloven sijn geval
men dede al dat hi beval
die joncfrouwe deden eten nadien
die met goeden wille op hem heeft gesien
hi dochte hare so scone dat si van desen
niet versaet en mochte wesen
al hadt gedurt een jaer
si hilts haer over te sotter daer naer
ende scout haer selven dar bi
acharme keytive seide si
waer bi eist dat icken so gerne sie
dat hi so scone dunket mie
al es hi scone wat es mi te bat dan
ja en hebbicker niet an
ic doe mi es te bat van dien
want dat oversoete opsien
brinct mi int herte daer mede
ene so grote soetichede
ende so soete hope des gelike
dat icker bi ware genoech rike
ne waendic niet bedroegen wesen
maer wi sien vele van desen
dattie dingen niet also en gescien
alse die lieden dicken hopen te dien
hierbi op avonture wats gesciet
ne dar ic an die hope houden niet
aldus disputeerde si doe
jegen haer selven emmertoe
aldus vragede si haer selven daer
ende gaf antworde toe daer naer
als hi geeten hadde si dede
hem een bedde maken ter stede
ende dedene opt tbedde liggen saen
ende decten lichte sonder waen
ende ten irsten dat hare dochte
dat hi in slape wesen mochte
dede si dandre uutgaen boude
datten niemen wecken ne soude
alsi lange op hem hadde gesien
seide si als een drove wijf nadien
ter quader tijt sagic u scoenhede
dat icker dus moet quellen mede
so dat ics niet mag ontgaen
ine moeter om sterven sonder waen
ende mine sal moegen helpen gene
cracht van cruden noch van stenen
ende dits een groet wonder bedi
mi dunct wel woudic dat ic mi
wel hier of getrecken mochte
ende dar af ontcommeren sochte
maer allene dat gepens van desen
dunct mi so bequame wesen
ende het genoeget mi so over wel
ja bat dan enichge dinc mochte el
niet bedi dat gepens es mi
ine weet waer af comen bedi
ic ne minde noit vor desen
nochtan hebbic versocht gewesen
dicke van menichgen hogen man
dien ic veronware te horne dan
nu minnic so dat ic en mach niet
mijn herte daer af trecken wats gesciet
ic soude eer willen bi deser sake
sterven eer icse daer af trake
noit ne minde joncfrouwe so sere
binnen so corter tijt enen here
niet ic en betrouwe mi so wel an u
want ic hebbe u wel gedient nu
dat gi mi niet sult willen doeden
met uwer minnen siedi mi in noeden
opdat mi quame daertoe
maer het en sal niet gescien alsoe
bider hulpen gods ons heren
ic sal mi van desen wille keren
ende ic sal betren raet soeken
ic weet wel u ne sal niet roeken
ene so arme joncfrouwe als ic bem
te minnen dus sprac si op hem
ende seide ende wederseide daer
nu bequam hi hare wel ende daer naer
es hare van hem al vergaen
al es si met droefheden bestaen
nu es si blide dat si nadien
opten genen hevet gesien
dien si lude ende stille
mint wil si ocht ne wille
ende si wart drove ende gram
ende vloecte die wile dat hare anquam
dat gepens daer si in was
si hilt hare over te sotter das
lanceloet ontspranc daer hi lach
ende tirst dat hise wenen sach
was hi so drove dat hi ter steden
al verscoet van droefheden
hi seide joncfrouwe wat hebbedi
wie was so cone dat hi vor mi
u gram dorste maken nu
si seide here ne roke u
ic ne clage over nieman sonder waen
ende mine heeft niemen quaet gedaen
sonder mine herte diene heeft niet
al dat si wille dat gesciet
mettien liet hi vallen die tale
maer hen bequam niet wale
dat hise so drove hadde gesien
si drogede hare oegen na dien
ende alsi toende haren gedochte
also grote bliscap alsi mochte
mettien quamer hare broeder toe
hi vragede lancelote doe
wat hi dade wel goddanc
ic sal genesen eer iet lanc
binnen dien dat si waren in dit doen
quamen gereden vor dat pawelgoen
ij gewapende ridders ende daer toe
ene joncfrouwe die vrageden doe
ochtmense daer herbergen mochte
het was herbergens tijt dat hen dochte
der joncfrouwen broeder seide daer naer
dat si wel waren comen daer
al hadder vele meer gewesen
hi dede rechten na desen
een pawelgoen al sonder sparen
tirst dat si ontwapent waren
gingen si sitten rusten daer
die wart vragede hen daer naer
wanen si waren doe seiden si
van arturs hove doe vragede hi
wat si sochten in dat lant
wie soeken antworden si thant
minen here lancelote van lac
die riddre daer men aldus toe sprac
gine tote lancelote saen
ende dede hem aldus verstaen
here sijn twee ridders comen nu
van arturs hove die soeken u
ende spraken u gerne wildi
segt wat hier af u wille si
lanceloet antworde den goeden man
vraget hem wie si sijn dan
coemt weder seggen na dien
si moochten sulc sijn ic soudse gerne sien
ende si mochten oec sulc wesen
ic ne liete mi niet sien bi desen
dat ic in desen pointe bem
die ridder ginc weder tote hem
ende vragede hen wie si waren
die riddre antworde sonder sparen
deen ridder es bohoert geheten
dander lioneel dat suldi weten
tirst dat lanceloet dat verstont
hi wart sere blide tier stont
als hise horde also nomen
hi seide gaet doetse comen
tirst dat si vor hem quamen
hi groettese beide bi namen
als sine kinden worden si begrepen
met so groter bliscepen
het ne soude nieman seggen moegen
die bliscap die si gingen toegen
si waren vervart om die sake
dat sine so sagen tongemake
ende si vrageden hem na desen
ocht hi iet soude moegen genesen
hi seide ja hi wel cortelike
bi sheren hulpe van hemelrike
hi seide sine avonture met allen
also als si hem was gevallen
ende alsi davonture verstonden
hem wondrets sere tien stonden
lanceloet seide tot hen daer nare
here weetti enichge niemare
vanden hove hets viij dage leden
dat wi vanden hove sceden henen
ende wi lieten tongemake
den coninc om uwe sake
die wel waent here dat gi doet sijt
ende daer ne dorste nieman tier tijt
lachen noch spelen om uwen wille
ende hi seidem doe vort al stille
here mijn vrouwe die coninginne
leeft doer u met droven sinne
ende hi telde hem na desen
al haer leven ende al haer wesen
ende dien rouwe dien si vor hen lieden
dreef alsi van danen scieden
doe gaf hem bohort dat vingerlijn
datter coninginnen hadde gesijn
dat si hem beval ter selver stonde
te gevene dat menne vonde
ende hi seidem mede al
dat hem die coninginne beval
hi nam tvingerlin mettien
ende alsijt wel hadde besien
kendijt wel ende weende sere
ende hi seide wel lieve here
dit gebot ne mochtic niet doen nu
ic bem so siec dat seggic u
dat ic niet en mach riden van siecheden
ende alsic ben genesen mede
moet ic met deser vrouwen gaen
ende hare besicheit onderstaen
hier bi dinct mi goet dattie een
te hove wart vare van u tween
ende gi hare segt hoe ic vare
ende segt mine avonture hare
bedi gi sult van desen
bat dan enich ander geloeft wesen
ende om bat geloeft te sine daer
suldi mire vrouwen voren mijn haer
dat ic hebbe gedaen houden daertoe
si waren daer wel ontfaen doe
sanderdages gereidden wech te gane
bohort maer eer hi sciet dane
seidi tote lancelote saen
here ic hebbe jegen u mesdaen
meer dan gi selve waent seggic u
hoe es dat sprac hi segt mi nu
bohort seide ic saelt u toegen
gedinct u dat quam vor uwen oegen
een ridder gewapent tere steden
ende die coninginne wech woude leden
ende gi joesteret jegen hem daer
lanceloet seide doe dats waer
dat wasic here sprac hi
ende gi joesteret jegen mi
here ic ne kinde u niet
van dien dat mi daer af es gesciet
biddic u genaden nu here
lanceloet sprac gi mesdoet sere
dat gi u onderwint bi mire trouwe
hant te slane an so hoge vrouwe
ende gi verdienet wel daer an
u lijf te verliesene dan
ic verbiede u dat gi niet so cone
sijt meer sulc overdaet te doene
bedi weet wel dat ic bi desen
toter doet u viant soude wesen
hi swoer dat hi hadde gesekert soe
dat hijt emmer doen moeste doe
ende hi telde hem hoe
dat hi was bracht daer toe
doe maecte bohort sine vart
metter joncfrouwe te galuoie wart
ende lioneel gebrachtene daer
ende keerde tote lancelote daer naer
lanceloet seide hem tuwaren
neve gi moet te hove varen
te mire vrouwen ter coninginnen
van minen wege ende troestense met minne
ende gi sult hare voren mijn haer
ende thant hier weder keren daer naer
dat ic weten mach wal sal gescien
lioneel voer te hove mettien
alse hi int hof quam hi verstont
dattie coninc voer jaegen tier stont
ende die coninginne was comen vort
van daer si messe hadde gehort
tere venstren sat si mettien
heeft si lionele versien
daer si herde blide af was
si waende wel seker wesen das
dat hi hare niemare brochte
van hem dien si in hare gedochte
dan haer selven ne minde niet min
doe ginc soe te haerre camere in
ende dede die joncfrouwe uut gaen haestelike
si wouder wesen heimelike
alse lioneel gebeet was daer nare
vragedi waer die coninc ware
hi was jagen seiden si
daerna vragede lioneel waer hi
die coninginne vinden mochte
si seiden hem dat hise sochte
in hare camere si ware daer
hi ginc in die camere daer naer
als hi die coninginne sach seide hi
vrouwe lanceloet groet u bi mi
ende si helsedene na desen
ende hietene wellecome wesen
si vragede wat lanceloet dede
hi seide wel bider gods genade
na den avonturen sonder waen
die hem sider sijn overgaen
vrouwe dat gine niet ne saget
dar na die coninginne vraget
nes hi dan niet al gesont
neen hi vrouwe nu ter stont
also wel alse mi lief ware
die coninginne seide daer nare
het is onlanc dat hier was
eene joncfrouwe die gewoech das
dat hi al gesont was ende hi
heeft siec geweest siden seide si
hi heeft geweest in sulker noet
dat wonder es hine ware doet
ende hi vertellede hare met allen
davonture die hem was gevallen
alse die coninginne dat verstoet
so wart so drove in haren moet
dat sine mochte spreken een wort
doe seide hare lioneel vort
hoe hem die huyt afginc met allen
ende hoe hem af waren gevallen
al sine naglen mede
van handen ende van voeten bede
ende uten hoefde al sijn haer
ende hoe hijt hare brachte daer
in ene bosse yvorijn
dat hi te bat geloeft soude sijn
die coninginne seide ic weet u
betren danc daer af nu
dan nieman die mi geven woude
c marc van finen goude
ende alse hi ontwapent was daer nare
gaf hi hare die bosse metten hare
si ontdeedse ende na dien
dat si dat haer hadde gesien
eyschede sijt ende leit an haer oegen
ende begonste also grote bliscap togen
alse ochte dat selve haer ware
van enen helichgen martelare
al dien dach dore bleef daer binnen
lyoneel metter coninginnen
vor dien maeltijt quam aldare
een sciltknecht die seide hare
vrouwe u ontbiet mijn here
dat hi niet ne coemt tavont mere
hi blijft inden bosch ende ontbiet u
dat gi u tavont te gemake doet nu
ende ghi also groet hof ende mare
hout ocht hi hier selve ware
die coninginne seide si soude
si sprac te lyonele also houde
lieve vrient raet mi wat ic doen mach
ic en gecreech noit op enen dach
te gere dinc wille so groet
als ic hebbe om lansloet
te siene cortelike ne sie ics niet
ic salre om sterven wat soes gesciet
ende ic soudene gerne sien
in sulker manieren mocht mi gescien
dat niet ne wiste van dien done
die coninc noch die barone
noch ieman oec sonder ic ende gi
ic sal u wel visieren sprac hi
hoe gi sult moegen comen te dien
dat gi u ende hem sult sien
dat niemen weten en sal mee
dan ic ende allene gi twee
die coninginne seide nu segt hoe
hi seide tbest dat icker weet toe
dat es in deser manieren
dat gi enen tornoy doet visieren
ende gi sult wel dese dinc
gecrigen anden coninc
ende hi si ter octaven sonder dage
van sinte marien magdalenen dage
daer sullen van allen siden
ridders vergaderen tien tiden
alse ridderscap daer sal wesen
ende die tornoy beleeft binnen desen
sullen wi comen hier binnen
so dat ons nieman en sal kinnen
dus suldine spreken ende hi u
ende om dit wel te heelne biddic nu
dat gi dit hout bedect al
tote dien dattie tornoy wesen sal
dus bespraken si die sake
ende waren dien avont te gemake
sander dages als comen was die coninc
spraken die coninginne van deser dinc
here ic bem drove int herte mijn
om waleweine ende die met hem sijn
dat si ne weten gene niemare
van lancelote ic woude hen cont ware
die niemare die hier int hof
die joncfrouwe brochte lest daer of
ic wout oec wel seide die coninc
gi sult doen sprac si ene dinc
gi sult in deser manieren
doen enen tornoy creyieren
ter octaven sonder sage
van sinte marien magdalenen dage
in die mersche van kameloet
ic wane wel hoert lanceloet
daer af spreken dat hi comen sal
ende so sullen die andre al
die in die queste sijn gevaren
die coninc seide ic wilt wel tuwaren
die coninc sende ute thant
boden al dore dat lant
dattie tornoy also soude wesen
alse gi hier hebt gelesen
die coninginne es weder gegaen
tote lyonele ende seide saen
vart alse gi wilt het sal also wesen
alse gi visieret van desen
groet mi uwen neve sere
m werf ofte mere
ende segget hem oec dat hi
indelike ten tornoye si
hi voer denen als hi quam
daer lanceloet was hi vernam
dat daer iiij pawelgoene stonden
hi sat af ende heeft sijn part gebonden
alse hi gebeet was hi ginc thant
daer hi lanslote herde siec vant
hi seide tote hem here wat doedi
ic genese crankelike seide hi
die joncfrouwe die mijns ware nam
es so siec dat si ne quam
hier niet des sijn iij dagen nu
dus varic qualike seggic u
hi seide ic bem drove van desen
maer also onse here wille moet wesen
daerna seidi hem niemare
vander coninginnen hoet stont met hare
ende hoe die tornoy wesen sal
ende hi dor sinen wille was gemaect al
ende hoe die coninginne emmer woude
dat daer lanceloet comen soude
ay god here seide lanceloet saen
waer omme heeft mijn vrouwe dat gedaen
ic bem so siec ende so swaer
ende die termt es hier so naer
datter mar ene maent toe en es
ic hebbe grote sorge des
dat icker niet te tide sal comen
bedi dat ic hebbe ondernomen
deser vrouwen saken die ic eere
ten inde moet bringen eer ik kere
doe begonste claegen van desen
ende omme sine siecheit drove wesen
lioneel ginc daer die joncfrouwe lach
int pawelgoen als sine sach
wart hare te moede bi dien
ocht si lanceloete hadde gesien
so gelijc was hem lyoneel
ne haddi niet minder geweest een deel
men haddese cume moegen onderkinnen
alse lyoneel sach daer binnen
begonste si wenen herde sere
hi seide wat doedi si seide here
ic sterve bedi si was bevaen
sere met minnen sonder waen
meer dan ieman mochte wesen
ende si seide tote desen
hets mi leet meer om ander seggic u
dan es om mi selven nu
want ane mine doet sijt seker dies
sal hebben al die werelt verlies
vanden besten ridder die mach wesen
dien ic wel soude hebben genesen
doe vragede lyoneel hare
waer af die siecheit haer comen ware
die joncfrouwe antworde hem dan
des ne seggic u niet noch andren man
maer ene sake al sonder waen
mogedi uwen here doen verstaen
dat hi met sire scoenhede
hem selven doet ende andren mede
si weende en si dreef groet mesbaer
en seide al stillekine dar naer
ay mi wat sal ic doen o wach
dat ic noit sine scoenheit sach
lyoneel horde der joncfrouwen tale
ende verstont hare meininge wale
nochtan ne dedijt hare niet verstaen
hi seide dat hi soude gaen
tote sinen here ende hi hem al bloet
seggen soude dat si hem ontboet
ende alsi en wech gaen soude
riep sine ende seide also houde
segget hem hine hebbe betren raet
dat hem binnen viij dagen te stervene staet
dat sonde es ende grote scade
laet hi bi fouten van rade
hem selven sterven sonder waen
lioneel es te lancelote gegaen
ende seide hoe gevoeldi u here
lanceloet seide ic bem siec sere
ende mi dinct ic arge emmertoe
ic was een deel genesen doe
die joncfrouwe siec wart die mijns plach
ware de nemene eer si siec lach
lioneel seide hem al bloet
dat hem die joncfrouwe ontboet
hi verstont wel hare meninge
ende te mayerde hem om die dinge
lyoneel seide tot hem here
wat help verholen mere
het staet an u wildi gi moget leven
ende wildi gi moeges begeven
die joncfrouwe mint u also sere
alse joncfrouwe minde man noyt ere
ende om u heeft si die siechede
ende sal sterven weet ic wel mede
gine octroyiertse te minnen nu
hier bi hebt raet dat radic u
dat gise van dode nu ter tide
bescudt ende gise mint ob ander side
want anders blivedi beide doet
dat jamer sal wesen ende scade groet
van hare si es so goede i joncfrouwe
ende van u bi mire trouwe
die nu sijt sonder gelike
die beste ridder van erderike
het en es gene dinc sprac lanceloet doe
ine ben gereet dat icse doe
om te behoudene der joncfrouwen lijf
want si es een scone wijf
ende ik bent sculdich te done bedi
si heeft mijn lijf behouden mi
si heeft dore mi gedaen meer dan
noit joncfrouwe dede dor man
maer ter sake die si
heesch hort groet verbot mi
dat ic om gereande mesquame
die toecomen mochte minen lichame
soude willen met enichgen sinne
loesheit doen der minne
die ic hebbe geloeft mire vrouwe
die es so hovesch ende so getrouwe
ic ne soude hare sonder waen
gene logene willen doen verstaen
die ic so getrouwe hebben vonden
ende si ware werdich tallen stonden
doe seide lyoneel lieve here
minnedi die coninginne so sere
hi antworde ic minne met trouwen
meer dan mi selven mire vrouwen
so soudi node wetende doen sake
daer si bi ware tongemake
ic en daedt in genen rade
ic storve eer ict daede
es enichge dinc in erderike
gine soutse doen gewillichlike
om hare te beschermene vander doet
neent en trouwen seide lanceloet
ende of gi storvet wat waendi
dat si doen soude segget mi
hi seide ic weet wel en trouwen
dat si sterven soude van rouwen
lioneel seide so provic u
wederseggedi die joncfrouwe te minnen nu
dat gi wilt dat si van desen live
eer scede dan si levende blive
ic sal u seggen nu ter tijt
gi sijt dat gi toter doet comen sijt
dese joncfrouwe en genese u
ende sine mach u niet genesen nu
gine troestse van haren ongemake
ende sine nes siec om ander sake
dan om u allene bi desen
mogedise dan wel genesen
ne doedijs niet soe es si doet
dat scade sal wesen alte groet
ende oec groete jammerhede
want alse gi bi ure quaethede
doet sult wesen ende mijn vrouwe
niemare sal horen van dien rouwe
ic weet wel waerlike here
na dien dat si u mint so sere
dat si altehant sal sterven
dus suldi alle iij bederven
gi ende mijn vrouwe die coninginne
ende dese joncfrouwe uwe vriendinne
dus salmen seggen sonder waen
na uwe doet dat gij hebt gedaen
ongetrouwicheit bi desen
dat bi u dan doet sal wesen
die scoenste vrouwe van erderike
ende die hogeste dergelike
ende die niet en hadde verdient des
ende die scoenste joncfrouwe des sijt gewes
vander werelt die u dat leven
ene waerf heeft weder gegeven
gi sult hare doen geven daer af
dat si u dat leven weder gaf
gi sult hare daer over geven die doet
alse dit verstont lanceloet
hine wiste wat doen daer mede
want redene ende getrouwichede
vermaendene daer toe
dat hi der joncfrouwe wille daede doe
ende hi duchte die doet tottien
daer hi niet af en mochte ontflien
het ne ware dattie joncfrouwe
hem genase die in groten rouwe
ende in groter siecheit op dien dach
doer sinen wille te stervene lach
ende gave hi hare sine minne
so duchte hi die coninginne
hi seide tot lyonele doe
ende hi weende emmertoe
lieve hertelike vrient wat radi
wat ic hier af doe doe seide hi
die raet es genomen van desen
gi moet ter joncfrouwen wille wesen
ocht gi sijt doet dits waerheit fijn
hi seide ay god hoe mach dat sijn
dat ic plegen sal ongetrouwen
van minnen jegen mire vrouwen
lyoneel antworde hem daer nare
hoe mach dat sijn dat gi hare
sult doen sterven die niet en heeft mesdaen
ende die joncfrouwe die gi in staeden staen
met rechte sout telker stede
wilt oec doen sterven mede
wildi dus doen die lieden souden
u daerbi over verradere houden
lanceloet sweech al stille doe
ende ne wister wat antworden toe
lyoneel sprac als hi sweech stille
gi moet hier af doen minen wille
hine antworde hem niet mare
hi weende met groten mesbare
ende vloecte die wile dat hi
geboren was bedi
dat hi jegen sine meininge
moeste doen al sulke dinge
alse hi geweent hadde een groet deel
seidi soete neve lyoneel
ic ne soude niet willen hier of
doen sonder mire vrouwen orlof
noch om leven noch om doet
gi moet nu varen sprac lanceloet
te mire vrouwen ende tote desen
moetti hare vertellen mijn wesen
ende segt hare dat ic sterven moet toe
het ne si dat ic doe
ere joncfrouwen wille en trouwen
ic sal sterven wille mijn vrouwe
lyoneel sprac ic ware
nu geporret te varne tot hare
maer dat ict so berect sie
varic wech dat ict mi ontsie
dat gi sterven sult eer ic kere
bi desen seggic u lieve here
dat gi moet hebben corten raet
mettien lyoneel ter joncfrouwe gaet
ende seget datse groet lanceloet
ende dat sine heeft vander doet
enewaerf bescudt ende dat hi hare
daer af sulken loen sculdich ware
alse weder te gevene leven
ende mogedire sulken raet toe geven
dat hi bi u moege genesen
gi moeget daer af wel seker wesen
hi sulter met moegen doen dan
alse met uwen riddre vort an
ende met uwen lieve wale
alse die joncfrouwe verstont die tale
hare was te moede altehande
ochte si goede hadde in haren handen
si seide al versuchtende daer
here god eist also waer
dat hi mi ontbiet dese niemare
ja hi seide lyoneel tote hare
so bem ic dan geluckich sere
ic hebbe dat ic begaerde noit ere
ende mi ne sal negene siechede
vort meer deren mede
bedi die bliscap van mire herte
doet mi vergeten alle smerte
si begonste hare thant cleden
ende om te gane gereden
tote lancelote al sochte
si dede hare ten siensten dat si mochte
ende si es te lancelote gegaen
scone gepareert sonder waen
ende lyoneel voer metter vart
al dat hi mach ter coninginne wart
die joncfrouwe quam daer lanceloet lach
hi toende hare als hise sach
bliscap ende hi seide tot desen
joncfrouwe wel moetti comen wesen
van ure coemste hebbic groten noet
want ic ligge in siecheden groet
ende bem tongemake veel meer
dan ic plach te wesene eer
ic bidde u vriendelike dat gi
u pine wilt leggen ane mi
dat ic bi u moege genesen
op vorwaerde dat ic na desen
vort an u ridder wesen sal
ende u vrient mijn leven al
die joncfrouwe antworde here
ine heesche u niet mere
hare broeder quam daer lanceloet lach
ende als hise daer binnen sach
hi was blide want hi waende dat soe
siec lage in hare bedde doe
si dede gereiden sine spise
ende si visierde in welker wise
si deder toe oec al hare macht
so dat hi sliep al dore dien nacht
des anderdages gevoeldi das
dat hi lichter dan te voren was
si hadde gereet ene lactuare
die si hem gaf eten daer nare
ende si bestreect met salven bede
sinen slaep ende sine aerme mede
hi sliep thant al was hi siec
dat hi vor vespertijt niet ontwiec
hi vant hem sere verlicht bedi
van sire siecheit ende si
vragede hem hoet met hem ware
wel goddanc antwordi hare
ic wane cortelike genesen
si was sere blide van desen
si deden een deel eten dor das
dat hem sijn hoeft so idel was
si deden liggen om slapen doe
hi sliep toten andren dage toe
ende als hi den dach hadde vernomen
sach hi lyonele comen
hi hadde sere gesporslaget sijn part
ende quam te lancelote wart
ende hi vantene doe allene
si sliepen noch doe alle gemene
die in die pawelgoene waren
lanceloet vragede om niemaren
van sire vrouwen der coninginnen doe
lioneel antworde hem daer toe
si groet u m waerven here
ende bidt u oft gise minnet noit ere
dat gi om hare ende om u
vander doet te lossene nu
der joncfrouwen wille doet here
ocht neen gi verlieset nu mere
hare minne hi antworde doe
hi soude vele doen daer toe
dat hi van sire vrouwen van desen
niet geblameert en soude wesen
noch gehaet gesijn vander joncfrouwen
die hem hadde geweest getrouwe
lyoneel seide hoe eist met u
here hoe gevoeldi u nu
ic doe wel seit hi want ic scire sal
wapene moegen draegen over al
het geviel dat lanceloet lach
in dat pawelgoen op enen dach
ende daer bi hem niemen en was
sonder die joncfrouwe diene genas
hi besachtse met desen
si dochte hem harde scone wesen
naddi niet gemint in sinen sinne
sire vrouwen der coninginne
hine hadde hem niet onthouden sonder waen
hinne hadde der joncfrouwen wille gedaen
maer hi minde soe sire vrouwe
hine mochte hare niet doen ontrouwe
ende si die hadde groten gare
dat hi leide minne an hare
seide tote hem ic hebbe u
vander doet here bescudt nu
nu biddic here dat gi
mine vorwerde hout mi
lanceloet vragede hare
welc die vorewerde ware
ic salt u seggen seidsi here
ic hebbe u gemint sere
met goeder minne sider den dach
dat ic u irst waerven sach
meer dan oit joncfrouwe
enen man minnede bi mire trouwe
dat heeft wel gescenen bedi
ic was om uwe minne der doet bi
ende ic ware doet bleven mare
dat gi mi ontboet daer nare
dat gi sout wesen sonder sage
mijn ridder ende mijn vrient alle dage
metter tale ic so vertroest wart
dat ic opstont metter vart
ende quam tote u ende dede an u
so dat gi sijt genesen nu
danc hebbe onse here daer af
ende heesce dat gi hout uw gelof
ende dat gi mi sekert here
dat gi mijn getrouwe lief nu mere
sijn sult ende niemant dan mi
minnen sult also langhe alse ghi
trouwe ane mi vint sonder waen
alse lanceloet dat hadde verstaen
hi pensede een luttel ende seide daer naer
sekerlike joncfrouwe hets waer
gi hebt so vele gedaen dor mi
dat recht si dat ic u ridder si
ende u vrient tot desen
ende ic wilt gerne wesen
bedi ontseidic dat u
so haddi qualic bestaedt nu
uwen dienst ende u pine bede
ende ic segge waerlike mede
het en es joncfrouwe in erderike
die ic minne uwe gelike
ende nimmermeer minnen ne sal
maer dat gi verbiet boven al
dat ic over mire vrouwen en ghene
houden en sal dan u allene
ende over mine vriendinne
dat mestroest mi in minen sinne
hoe dat es sal ict seggen nochtanne
ne seidict noit wijf noch manne
hets waer ic minne in sulker stede
daer ic meer in doe boeshede
maer met trouwen sonder liegen
sal ic minnen ende sonder bedriegen
ende die ne sal ic niet begeven
noch om sterven noch om leven
ende al woudicker af staen
ic ne soude moegen sonder waen
mijn wille es gewortelt so sere
daer an ic ne mach min no mere
mijn herte keren van hare
slaep ic waec ic si es dare
ende mijn gepens dach ende nacht
mijn geest es an hare gehacht
mijn oegen verstaen niet dan te dien
dat si altoes op hare willen sien
mine oeren en horen niewerinc nare
dan om scone wort horen van hare
wat magic meer seggen van desen
mine ziele mijn lichame al mijn wesen
sijn so vaste in hare gehacht
dat ic bem met alle in hare macht
ende dat ic mi selven nacht noch dach
gerehande saken doen ne mach
niet mere dan die scalc die ne mach niet
anders doen dan sijn here gebiet
ende ine weet u wat seggen hier bi
van deser sake gine seggesse mi
si seide gi hebt gesproken hier an
alse getrouwe riddre ende goet man
mi dunke gine sout mi niet willen liegen
dies ic u danke noch bedriegen
maer nadien dat gi nu ter tijt
die beste ridder vander werelt sijt
ne laet ic u niet so lichte hier of
quite mare hout mijn gelof
also als ic sal seggen u
hets waer mi dunke gi mint nu
ene so hoge grote vrouwe
ende so wart met goeder trouwe
gine sout u niet moegen nedren daer bi
so arme joncfrouwe te minnen alse mi
ic ne segt niet bedi sekerlike
dat enichge joncfrouwe in erderike
werdich u te minnen ware
ic ne segt niet om dat ic begare
here dat gi nu minnet mi
ende dan jegen haren wille si
ic segge u wat gi sult doen here
gi mint ene hoge vrouwe so sere
gaefdi el ieweren u minne dan
gi daet sonder twifel mesdaet daer an
maer gaefdi u minne nu mere
ere joncfrouwen behouden der eere
ende den rechte dat heeft ane u
die vrouwe die gi mint nu
het ne soude nieman mesprisen
dit ne mach in gere wisen
enich man doen sprac hi
het mochte wale doen seidsi
ic minne u in andre maniere dan
wijf pleecht te minnen man
minne van manne ende van wive
es dat si vergaderen met live
ende die suverheit besmet tot dien
dat ne sal van uwer minne niet gescien
bedi mine suverhede
en sal niet besmetten daer mede
maer ic sal se in diere manieren
hoeden als ic u sal visieren
also lange alse ic leve daer bi
suldi ene dinc geloven mi
dat ghi mi here
waer ghi mi vint vort mere
over u lief sult houden
in allen steden behouden
uwer vrouwen ere ende daer boven
sal ic u in dander side geloven
dat ic binnen minen levene al
genen andren dan u minnen ne sal
ende nembermeer hebben vort anne
vleyscelijc gemeinscap met manne
ende ic sal mi ane u houden also
dat ic op u lien sal emmertoe
waer dat ic come talretijt
here dat gi mijn lief sijt
dus ne suldi gene loeshede
uwer vrouwen doen hier mede
dus moegedi alse maget minnen mi
ende hare alse vrouwe ende daer bi
suldi wel moegen behouden bede
hare minne ende die mine mede
hi seide hoe mochte dat wesen danne
dat gi van gemeinscap met manne
u sout moegen houden talre tijt
die soe scone ende soe hebbelijc sijt
ende die van soe goeden lieden na desen
van huwelike versocht sal wesen
here ic sal in sulker wisen
mi daer af vele beter prisen
ende bat te gemake sijn daer mede
houdic mine suverhede
al mijn leven doer minne van u
dan dat ic vrouwe ware nu
vanden besten lande dat es here
want ic ne mochte nimmermere
dit bestaen te done tenichger tijt
dore so warts mans minne als gi sijt
ende weet dit wel in rechter waerheide
dat ic dit sal doen als ic u seide
dus leden si die weke met dese
dat lanceloet al was genesen
doe stont hi op ende ginc dan
toten riddre die heet bernadan
ende dancte hem daer af sonder waen
dat hi hem vrientscap hadde gedaen
die ridder seide dat hi blider was
dat hi in sine herberge genas
dan hi hadde den besten casteel doe
die den coninc artur behorde toe
ende het es mi ene grote eere
dat gi hebt so lange geweest here
hier binnen ende ic bem blide hier of
lanceloet sprac uwen oorlof
bedi ic wille mi gereden
ende morgen van hier sceden
die ridder seide here van dien
moet algader u wille gescien
ic ne houdu over uwen wille niet
god die over die werelt gebiet
moete in uwe geleide wesen
waer dat gi comen sult na desen
sander dages als hi was opgestaen
quam die joncfrouwe tot hem gegaen
hi seide als hise comen sach
scone lief god geve u goeden dach
wel moetti comen sijn uw orlof
ic wille varen ende rumen dit hof
si seide here gi weet wel nu
die vorwerde tusschen mi ende u
ic ne weet wiltijt ic u meer sal sien
nu heesch ic u here bidien
dat gi mi wilt wederdeelen
enich van uwen juwelen
dat ic houden mach binnen dier tijt
dat gi van heden gesceden sijt
ende uwes moege gedinken daer bi
joncfrouwe ic doet gerne seide hi
lanceloet nam een gordel tien tiden
ende gaeft hare van sire siden
dat hem hadde gegeven die coninginne
hi seide neemt dit vriendinne
het en es joncfrouwe in erderike
noch oec vrouwe dies gelike
dien ict hadde gegeven ende si
dankets hem ende was blide daer bi
ende si gaf hem een hachtels van goude
ende bat hem dat hijt hangen soude
an sinen hals om hare lieve doe
hi seide hi soude gerne doen alsoe
als hi was gewapent hi nam orlof
an die daer waren ende ruemde thof
ende lyoneel metter quenen
voren met hem henen
daer sine leidde harentare
so dat si quamen daer nare
ten castele die houdende waren
die vj gebroedere tuwaren
die orlogeden alse voren geseit es
haren vader den hertoge hales
in wies hulpe hadde gesijn
gaheret ende die broeders sijn
acgraveyn ende gurrees
hier voren hordi tale des
ende alse lanceloet quam daer
die broederen hadden verloren wel naer
hare lant sonder ii castele tuwaren
daer si niet uut ne dorsten varen
ende inden achtersten strijt te voren
hadden si wel die heelt verloren
van haren lieden dat hen was swaer
alse die quene lancelote brochte daer
hi bat thant datmen hem seide
van dien orloge die waerheide
ende men vertelde hem daer
die meeste logenen over waer
die enich man horde noit ere
ende lachterde den hertoge sere
lanceloet waende dat ware alsoe
ende dede sinen eet daertoe
dat hi vanden gebroeders nembermere
ne sciede hine soude eere
den hertoge ontherven algeheel
dat selve swoer lyoneel
alse hi dien eet hadde gedaen
quam die quene toten broeders saen
u es vele bat gesciet nu
dan gi selve waent seggic u
hier sijn sulke ij ridders in
daer u orloge na minen sin
binnen ere maent bi inden sal
doe vrageden si der quenen al
wie die ridders sijn ic segt u
gine moeges bi mi niet weten nu
si hebbent so verboden mi
maer ic rade u dat gi
hem dient ende biedt so vele eeren
alsmen ij groeten werden heren
met rechte sculdech te doene es
si waren sciere beraeden des
ende bereidden hem daertoe nadien
ende gingen die ridders sien
ende deden hen vriendelike
alle die feeste van erderike
des ander dages alsmen weder ende vort
inden casteel messe hadde gehort
omtrent primetijt begonsten cnapen
roepen te wapen te wapen
gi heren sit op metter vart
onse viande sijn hier al tuwart
die broeders vrageden lancelote mettien
ocht hi der wapine iet soude plien
hi seide ic sal in allen manieren
sien hoe hem die viande sullen mantenieren
ende hoe si joesteren connen
maer gi sult den strijt begonnen
ende hebbedi mijns noet sonder waen
ic sal u danne in staeden staen
hi wapende hem metter vart
ende toech sciere ter porten wart
ende dede sijn ors met hem leiden daer
hi ginc optie cartele daer naer
ende lyoneel om dat si sien wouden
hoe die van buten vergaderen souden
op die van binnen als sise vernamen
dattie van binnen uut quamen
si deden hen wel gevoechlike daertoe
alse die luttel lieden hadden doe
daer begonste een groet strijt
daer menich riddre tier tijt
wart verslaegen ende menich ter erde
geworpen al metten perde
alse die vanden castele vernamen
dat gaheret ende sine broeders quamen
die vanden castele vlouwen saen
want si begonsten steken ende slaen
ende so vele met wapenen doen dan
dat wonder was te siene an
alse lanceloet die ten cartelen lach
die vi broeders gescoffiert sach
hi seide tote lyonele daer naer
dat si te lange letten daer
si saten op doe metter vart
ende voren ter meester perse wart
lanceloet voer in die perse doe
ende hi sloech den irsten soe
die hem daer te gemoete quam
dat hi te hant sinen inde nam
hi reet over dapperlike
ende dede enen andren desgelike
lyoneel dede oec also
lancelot hadde tswert getrect toe
ende hi woude dat vechten bestaen
alse dies in lange niet hadde gedaen
hi sloech te neder metten swerde
beide ridders ende perde
ende dede so vele in corten tiden
dat niemen sijne slachte dorste ontbiden
sodat gaheret bi avonturen
hem te gemoete quam tier uren
dien hi sloech dor den helm soe
dat hine int hoeft wonde doe
maer hine was niet ter doet gewont
hi viel vanden perde tier stont
lanceloet leet sonder wedersien
ende voer opten hertoge mettien
die hertoge diene weder op liep
sloegen dorden helm ij vinger diep
doe sloech lanceloet den hertoge af
met enen slage dien hi hem gaf
die slinke hant al metten scilde
ende hi diet hier mede niet laeten wilde
sloech hem enen andren slach so wel
dat hem thoeft af vloech ende hi doet vel
dat jamer was ende scade groet
als dandre sagen den hertoge doet
si setten hen te vliene daer
ende lanceloet jagetse daer naer
ende die gene die met hem waren
oec vingen si al sonder sparen
gurreesse ende acgraveyne
die niet sceden en wouden vanden pleine
doer haers broeders gaherets wille
die daer lach gequetst al stille
die vi broedere die vor dien
gaherette hadden vallen sien
ende wel kinden datsi sonder waen
vele scaeden bi hem hadden ontfaen
voren tote hem ende vingen daer
ende vordene tote haren castele daer naer
noit ne sach man so grote feeste
alse die minste ende die meeste
met lancelote dreven emmertoe
ende si riepen daer hi leet doe
wel si comen onse geselscape
die blome van allen ridderscape
si deden lancelote so grote ere
dat hijs hem scaemde sere
als hi quam gevaren hi vant die straten
scone ende wel berect utermaten
behangen met sidinen cleden
ende met andren sierheden
als sine wapine af waren gedaen
men brochte hem nuwe clederen saen
gemaect van roeden sindale
ende hi was gecleedt ende berect wale
hi woude die iij ridders sien daer naer
die doe gevangen laegen daer
die goede ridders waren sonder waen
ende diet herde wel hadden gedaen
tirst dat hise hadde gesien
hi kinnetse wel ende mettien
dede hise weder in leiden ende hi
was sere tongemake daer bi
hi was sere tongemake
ende drove om die sake
dat hi jegen hem hadde gewesen
ende en weet wat doen te desen
ende omdat hi gaherette minde soe
ende doer mijns heren waleweins wille toe
sijns broeder waest hem herde leet
hi beveelt te hant ende heet
datmen hem doe al die ere
diemen mach doen emmermere
want sie sijn seget hi van groter machte
werde ridders ende van hogen geslachte
ende haddic geweten van desen
dat si jegen u hadden gewesen
en ware hier ter stede
van mi gesciet en gene swaerhede
tirst datsi dat hadden gehort
si brachtse also uten prisone vort
in ene scone camere nadien
ende deden gaherets wonden besien
ende antheretse sere eerlike
doer lanceloets wille namelike
ende si deden lancelote met onsten
al die ere die si doen consten
lanceloet sprac vrouwe hebbic nu
mi genoech gequijt jegen u
si antworde hem here ja gi
hi seide ne wroeget niet mi
wie ic ben weetti waer bi
ic u des bidde doe seide hi
dese iij ridders die hier sijn gevaen
sijn sheren waleweins broedere sonder waen
ic en woude niet datsi wisten
dat ic jegen hen was in dat twisten
si mochten mi daer bi haeten al
si segt dat sijt wel helen sal
daer na sprac hi die v broedere toe
dat si uten prisone daeden doe
die iij gebroeders ende dat sise
houden souden in eerliker wise
dat sijt u danc wisten tuwaren
alsi wech waren gevaren
si seiden si souden doen also
hi heescede sine wapine doe
gaheret ende sine broeders waren saen
uter vangnesse gedaen
wie was hi ic bids u segt mi
daer wi waren gescoffiert bi
si seiden sine kindene niet na desen
si seiden dat ne mach niet wesen
hi was van den uwen si antworden das
dat hi vanden haren niet en was
mar hi halp ons doer die minne
van ere joncfrouwe die es hier inne
hine seide ons niet hoe sine name was
maer hi bat ons sere das
dat wi u daeden al die eere
die wi mochten doen emmermere
bedi gi wart sine vrient seide hi
si hadden groet wonder daer bi
si seiden hoe was hi gescapen dan
si seiden hi was die scoenste man
ende i vanden scoensten ridders bi gelike
diemen vinden mochte in erderike
ende hi was bruen een luttelkin
ende en sceen boven xxv jaer niet out sijn
oec was hi niewinge bescoren
tirst dat si dat horen
waren si ontweget mere
dan si hadden geweset eere
ende en wisten daer wat seggen toe
ende si bleven daer ene weke doe
al dore so lange dat binnen desen
gaheret was al genesen
doe scieden si danen alle drie
ende alsi wech voren vrageden sie
wat wapenen die ridder droech
men berechte hen daer of genoech
ende men seide hen sonder sparen
dat sine wapine al swert waren
mettien so namen si orlof
ende si rumeden dat hof
davonture swiget van hen nu
ende wille van lancelote seggen u
davonture seget hier ter stede
dat lanceloet ende lyoneel mede
reden te gadere dat si ne vonden
gene avonture tien stonden
so dat si so verre quamen
dat si een foreest vernamen
dat terique was geheten
als sire quamen si moesten beeten
doer die heyten vanden tide daer
si waren so vermoyt ende swaer
doer die heyten vander sonnen
dat si rustens moesten begonnen
tote dat die heyte leden ware
si ontbreidelden hare perde dare
ende leitense gaen in die weide
ende daeden hare helme af beide
ende gingen liggen op dat gras
dat onder enen boem was
ende lanceloet die alse gi mooget horen
niet en sliep binnen der nacht voren
sliep op dat grone gras thant
dat hi coel ende soete vant
lyoneel die niet ne sliep hi sach
ij ridders comen aldaer hi lach
die hem herde blide wesen dochten
ende ene joncfrouwe met hen brochten
ende alsi bi lyonele quamen
sagen si omme ende vernamen
enen ridder hen volgen naer
deen seide siet den ridder daer
mettien sach lyoneel met groter vaert
enen ridder comen op een paert
wel gewapent ende opgeseten totien
den meesten dien hi noit hadde gesien
ende quam ocht een donder ware
deen ridder keerden omme dare
dander staken dorden lichame soe
dat hi viel metten perde doe
ende hi trac daerna sijn swart
ende vor ten andren wart
die sijns niet ne dorste ontbiden
ende sette hem ter vlocht tien tiden
daerne dander slaen soude metten swerde
liet hi hem vallen ter erde
ende hi sloech darchoen vore
ende dat part mede al dore
so dat tpert viel opten man
ende hi nam die joncfrouwe dan
die sere begonste carmen
ende riep o wi ach armen
hi swanc die joncfrouwe op sijn part
ende voretse en wech metter vart
die joncfrouwe riep met groten rouwe
help maria soete vrouwe
ende begonste mesbaren ende carmen
dats elken minsce mochte ontfarmen
alse lioneel die daer lach
die joncfrouwe wech voren sach
hem dochte dat hi te lange lette doe
dat hise liet wech voren also
hine woude lancelote niet wecken
omdat hijt bloetheit mochte micken
hi wapende hem metter vart
ende sat sciere op sijn part
ende liet lancelote slapen daer
hi reet sere den ridder naer
ende riep op hem dat hi doet ware
alse die ridder sijns wart geware
hi sette die joncfrouwe metter vart
neder ende hi trac sijn swart
lioneel reet op hem ende stac
doer scilt doer halsberch ende brac
sijn spere op hem sonder doen mere
maer die ridder sloech so sere
op sinen helm lyonele
dattie helm spleet int gehele
hi haddene doet gehadt thant
maer dat swert keerde in die hant
die slach was so groet ende swaer
dat lyoneel viel ter erden daer
in onmacht so was hi verdoeft
vanden slage in sijn hoeft
die ridder stac sijn swert in dien scoe
ende sette die joncfrouwe doe
woudsi of ne woude op lyoneels part
ende hi nam lyonele metter vart
biden scouderen ende leide
hem vore in sijn gereide
ende vordene sire verde
int gereide met sinen perde
davonture swiget van lyonele nu
ende sal seggen van hestore u
davonture seget hier ter steden
alse hestor was gesceden
vanden castele die hiet ragidel
daer die boec af seget wel
hoe hi mangart den roden onderdede
ende die joncfrouwe bescudde mede
vanden lieberden die nichte was
mijns heren waleweins als ict las
dat hi in een foreest ridende quam
daer hi ene joncfrouwe vernam
ridende comen met enen perde
die herde sere mesberde
hi groettese die sere weende
hi vragede hare wat si meende
si seide here ic wene bedi
dat ic nu sach voren vor mi
den besten ridder van erderike
onscone ende dorperlike
ende een ongetrouwe ridder sere
dede hem die onnere
hestor vragede thant hare
wie die goede ridder ware
si seide here sijt seker des
dat lioneel lanceloets neve es
die ongetrouwe ridder wie es hi
diene vort dat segget mi
die ridder es tarquijn genant
die hem doet herde swaren pant
hi heeften ontcleedt al naect
in sine broec ende sere mesmaect
met scarpen dornen sonder waen
daer hine mede heeft doen slaen
dat mi so deerde daer ict sach
dat ics ewelike gedinken mach
hi dedene oec werpen doe
in sine vangnesse also
dies mi ontfarmet so sere
dat ic mi niet en mach onthouden here
van weennen ende te makene mesbaer
hestor seide of ic ginge daer
wat tekene suldi seggen mi
daer icken mag bekennen bi
bi minen rade ne suldire niet gaen
coemt hi an u hi sal u doet slaen
men magen kinnen gereet
hi es die meeste ridder die ic weet
ende draeget swerte wapene toe
hestor bevalse gode doe
ende reet so verre dat hi quam
daer hi enen tor op enen berch vernam
alomme beloken ter cure
met enen starken hogen mure
buten der porten in enen pleine
wel ene bogescote verre ene fonteine
die dore een zelveren conduut spranc
ende nam in enen sconen steen haren ganc
van merberine vandaer also wel
seggic dat si in een lodijn vat vel
daer stonden oec iij pijnbome bi
so hoge ende so breet datsi
die fonteine al bevingen
metten lovren diere over hingen
an die pijnbome hingen do
lx scilde ende helme toe
ende oec xl swerde tot dien
ende als hi al tgene hadde besien
hem wonderde wat si hingen daer
hi sach acglovels scilt daer naer
ende sagramors ende keys al bloet
ende gosenoms van strangeloet
ende brandalis ende andre toe
die hi niet ne kinde doe
hi ginc an dander side daer naer
ende vant lettren gescreven daer
ende seiden siet hier die namen staen
vandien die hier liggen gevaen
daer mogedi hare wapene sien
ende hi las daer gescreven nadien
int xxiiij jaer na die dinc
dat coninc artur crone ontfinc
terquin vanden foreeste sonder waen
hadde alle die ridders ondergedaen
daer elcs name af gescreven was
in die lettren die hi daer las
ende als hi die lettren besiet
hi kennetse som ende som niet
alse die van vreemden lande waren
hi vanter xxiiij tuwaren
van des conincs arturs hove
die ridders waren van love
al sonder die v gesellen
daer gi af horet tellen
ende sonder lyonele toe
hestor hadde groet wonder doe
alse hi die lettren hadde gesien
hine mochte niet geloven van dien
dat een ridder allene machte
onder doen met sire crachte
also vele goeder liede
het ne ware dat hise verriede
hi keerde ter fonteinen wart
om te doene drinken sijn part
daer na heeft hi vernomen
den groten ridder uutcomen
welgewapent ende op i part
ende sprac aldus te hem wart
noit ne dorste ridder bestaen
te doene dat gi hebt gedaen
so wee u dat gi drinket nu
indie fonteine u part dat seggic u
hi liet lopen metter vart
met gerechten spere te hestore wart
hi miste van hestore doe
hestor liep weder op hem soe
dat hine doe stac vanden perde
dat hi vallen moeste ter erde
ende als hestor woude overliden
die ridder spranc op tien tiden
ende gegrepene met sinen handen
hestore biden scouderen thanden
ende trackene dapperlike
van sinen perde so fellike
dat daer af luttel gebrac
dat hi sinen hals niet ne brac
ende hi hieffene op sinen hals daer
ende droechene int hof daer naer
ende dedene ontwapenen saen
hi was gelijc enen doeden gedaen
met dat hi af getrocken was
ende als hi wart geware das
dat hi was in sijns viants handen
hi wart so drove thanden
hi hadde wel doet willen wesen
hine hadde noit rouwe gelijc tesen
terquijn seide tot hem here
ic houde u over goet sere
mine dede noit man tgereide rumen
sonder gi noch van niden tumen
ic prise u ridderscap mere
dan enich dat ic provede noit ere
ende om die doecht die es in u
ne doe ic u niet in prisone nu
wildi mi sekeren dat gi dit hof
niet ne rumet sonder orlof
hine wouts niet doen bider sake
dat hi liever hadde tongemake
met sinen gesellen te sine
dan te hebbene al die behoefte sine
ende met hem te sine sonder waen
dus was hi in vangnesse gedaen
alse hi int prisoen was comen
ende die ghene hadden vernomen
die van sconincs arturs hove waren
si gingen weenen sonder sparen
van bliscepen ende van jamerheden
sagrimor seide daer ter steden
lieve geselle ic ne waende u
nembermeer hebben gesien vor nu
ay hestor wat niemaren hebbedi
van lancelote gehort dat segget mi
bedi wi weten alle doch
hadden wine levende noch
wie souden uut te comene hopen
anders es ons die hope ontslopen
dese duvel es van so groter crachten
die ons hevet in sine hachten
gheen man soude te gere uren
jegen hem moegen geduren
hine soude jegen lancelote nochtan
niet geduren ware hi levende man
niet meer dan karados die grote
gedurde jegen lancelote
die vanden dolorensen torre was
alsmen hier te voren las
die duvels broeder die ons heeft gevaen
ic hebt qualike berecht sprac lioneel saen
want alse hi wiste die waerheit das
dat ic lanceloets neve was
ic was thant ontcleet al naect
ende met scarpen dornen so mesmaect
ic hadde moegen baden in mijn bloet
maer es dat sake dat mi god behoet
den goeden man daer ic af sciet
noch en es die derde dach leden niet
ic saels gewroken sijn sonder waen
salt na minen wille gaen
davonture laet van hestore staen
ende van die met hem sijn gevaen
ende sal u seggen nu ter uren
van lanceloets aventuren
die lyoneel slapende liet
onder den boem als hi van hem sciet
davonture seget hier beneven
alse lanceloet slapende was bleven
daer lyoneel van hem was gesceden
dat daer quam ene coninginne
vrouwe vanden lande van foreestan
datten lande van morgales leget an
ten lande van soroles wart
si hadde met hare in hare vart
wel lx ridders die quamen dare
al gewapent in hare scare
daer waren iiij knapen tors toe
die een sidijn cleet droegen doe
met iiij scachten boven hare
si wart lanceloets perts geware
ende si wart pensede daer naer
dat hem enich ridder ruste daer
si moedde wale das
dat hi van sconincs arturs hove was
mettien riep ij vrouwen die coninginne
deen was morguweyn die elvinne
ende dander cybile namelike
dit waren ij vrouwen van erderike
die meest toverien conden
sonder die vrouwe van lac tien stonden
laet ons varen sien ghint part
ende als si voren darewart
vonden si lancelote slapende nochtoe
si seiden als sine vonden soe
gi moeget wel seggen dat gi hier te voren
so sconen man nie saeget geboren
si seide nu gaen wi hem an
ende laeten ons wecken dan
morguein seide vrouwe laet staen
laet ons ene orsbare doen maken saen
ende voren wine met ons sonder lette
inden casteel van charette
dander vrouwe antworde daertoe
het dinct mi goet datmen so doe
alse die orsbare gemaect was
hi was so betovert als ic las
dat hi niet op ne mochte staen
si leidene in die orsbare saen
ende deckense met enen clede
ende vordense gerede
toten castele van charetten
si dedene af doen sonder letten
ende in ene camere draegen doe
die ene dore ende ij venstren hadde toe
doe braeken si haer toverie daer
ende lanceloet wart ontwaken daer naer
ende begonste al omme hem sien
hi sager vele kersen mettien
hi sechgende hem ende seide na desen
help sinte marie waer magic wesen
ic lach om slapen als ic gome
onder die scade van enen bome
nu vindic in enen casteel mi
ocht in ene veste ine weet welc si
ende ic ne sie wijf noch man
hi begonste pensen om sijn paert dan
ende alse hi sijn part niet ne vant
hi wart herde drove thant
hi seide sere tonpayse daer naer
datten die duvle brochte daer
die dore ontdede na dien
daer heeft hi ene joncfrouwe versien
die hem genoech tetene brochte
ende grotese so hi best mochte
ende si hem doe seidi joncfrouwe
ic mane u bider trouwe
dien gi den genen sculdich sijt
dien gi meest mint nu ter tijt
dat gi mi segt waer ic bem
die joncfrouwe antworde hem
here gi sijt inden casteel nu
vander charetten seggic u
hi sechgende hem vanden wondre doe
ende seide ay sinte marie hoe
bem ic hier comen wat mijns gesciet
si seide ic ne segs u niet
mar et vertroest u ende rust
in dat scone bedde als u lust
hi vragede om lyonele hare
si seide sine wiste waer hi ware
ic ne kins niet seide si here
want ic ne saegen noit eere
alse hi hem selven dus hadde gesien
ontweget van al hi at na dien
want hi binnen dien langen dage
niet geeten hadde sonder sage
tirst dat hi geeten hadde quam daer
een cnape diene onscoide daer naer
hi ginc slapen in een bedde rike
maer hi sliep dien nacht qualike
want hi pensede dien nacht vele
om hem selven ende lyonele
die vrouwen diene brachten daer
quamen te hem sanderdages daer naer
wel gepareert ende achemant
die ene seide tote hem thant
ridder gi sijt onse gevangene nu
maer van ene dinc es u
wel gesciet dat van desen
u renchoen lichte sal wesen
hi seide vrouwe segt mi dan
vermagict ic saelt vaen an
gi sult quite wesen seide si bi dien
dat gi neemt dene van ons drien
die u alre best genoeget
ende es dat u dit niet gevoeget
te done ende gi hoverdich sijt
dat gi ons ontsegget nu ter tijt
gi moeget seker sijn sonder waen
vort an hiere te blivene gevaen
alse hi dat horde hi hadt ontwart
ende sprac eerlike ter vrouwen wart
vrouwe ben ic danne so onder u
dat ic emmer moet kiesen nu
een lief willic ocht ne wille
ocht in die vangnesse bliven stille
ja gi antworde hem die vrouwe
hi seide thant bi mire trouwe
ic soude eer gedoegen overwaer
aldus te liggene xx jaer
eer ic mi geworpe te dien
dat ic minde dene van u drien
ic soude mi nederen so sere
dat mi dat niemen dan onse here
betren en mochte sonder waen
alse si dat horden si seiden saen
gine spraect noit wort bi mire trouwen
dat u also sere alse dit sal rouwen
hi seide mine roke ende hi viel neder
op tbedde om slaepen weder
gram ende verbolgen mere
dan hi hadde geweest ere
hi hadde liever te stervene doe
dan sire vrouwen te laetene soe
die fonteine was van scoenheiden
om te minnen ene van hen lieden
alsi hadden verstaen die wort
si gingen drove ende gram vort
dat hise ontseide also
ende vermaten hen sere doe
dat hine quame nembermere
uter vangnesse in genen kere
morguweyn ne kinnets niet omdat hi was
nuwinge bescoren als ict las
die coninginne seide dar naer
hi soude also bliven x jaer
hi name den enen van hen drien
dander seiden het moet also gescien
dus was lanceloet iij dage daer
soe tongemake ende so swaer
dat hi qualike dranc ende at
die joncfrouwe was drove omdat
die hem tetene te bringene plach
dat hi iet hadde dat hem verwach
opten vierden dach heeft hi vernomen
dat daer binnen ridders sijn comen
van enen tornoye doe wart hi
pensende ende tongemake daer bi
ende seide hi hadde overal
meerren wederstoet ende ongeval
dan enich ander ridder tier stont
want alse hi starc was ende gesont
ende doen soude sine wandelingen
doer die lande ende te hoefde bringen
die vreselike avonturen
die dandre niet ne dorsten bestaen tier uren
dan moesti liggen gevaen
so dat selden die tijt was sonder waen
hine was siec ocht in vangnesse
dus claegedi sine deernesse
diere hi vele te hebbene plage
hi weende sere met deser claege
mettien quam die joncfrouwe dare
die sijns plach te nemene ware
si wart drove om sinen rouwe
wat hebdi here sprac die joncfrouwe
dat gi drijft den rouwe so groet
ic en ware niet sculdich sprac lanceloet
rouwe te drivene na minen wane
maer mi selven doet te slaene
alse die dongevallichste ridder bem
vander werelt si seide tote hem
here ic mane u bi diere gi
meest mint dat gi segt mi
wie ghi sijt ende wie u name es
ic geve u mine sekerheit des
ic salt hier helen ende over al
ende dat ict niewerinc ontecken ne sal
lanceloet antworde hare doe
joncfrouwe gi hebt mi besworen soe
ic saelt u seggen want ic ben nu
dongevallichste ridder seggic u
die noit wapene droech ende dit en es
mijn begin niet des sijt gewes
het heeft geweest al sonder liegen
van dat ic irst lach inder wiegen
want ic verloes minen vader dan
die wart ridder was ende goet man
ende was ontherft van minen lande toe
dies ic vele gehadt hadde doe
hadmenre toe gesien sonder waen
alsmen te rechte hadde gedaen
dus magic wel seggen al bloet
dat ic bem dongevalliche lanceloet
als si wiste die waerheit das
dattie ridder lanceloet was
si was blider van desen
dan enich mensche mochte wesen
si hadde horen seggen waerlike
dat hi was die beste van erderike
doe seide si tot hem here
die vangnesse moyt u sere
gi wart gerne uut mochti
het en es gene dinc seide hi
ic ne daedse gerne sonder waen
op dat icker bi mochte ontgaen
si seide ic sal u verlossen al
wildi doen dat ic u bidden sal
hi seide segt uwen wille dan
hebbics macht ic saelt vangen an
die joncfrouwe seide ic bidde u
here dat gi na mi hort nu
van forestan die coninginne
heeft mi lange gehouden hier inne
hets leden x jaer oft omden pas
dat ic ene cleine joncfrouwe was
ende mijn vader was hertoge
van rochedon begonste orlogen
jegen den hertoge van forestan
die was deser coninginnen man
der vrouwen van hier binnen ende doe
was die pays gesproken also
biden genen diere spraken af
dat mi mijn vader te wive gaf
enen kinde was des conincs sone
omtrint x jaer hadde die ghone
onlange daer na beide gaeder
storven mijn moeder ende mijn vader
ende al mijn lant viel thant
in deser coninginnen hant
viij dage vor medewinter tsaren
soude mijn brudegoem varen
tes conincs arturs hove om daer
ridder te werdene maer
ons quam sulc ongeval jegen
dat hi in die vart wert verslegen
in dat foreest van karlioen
ende als ic wiste dat doen
woudic henen sceden thant
ende heesch mire vrouwen mijn lant
dat sijt mi doe weder gave
die mi niet gaf der ave
mar si seide mi here
moydicse daer af mere
ic en quamer niet toe vort an
wat machten dat icker toe hadde dan
ende ic liet also staen doe
ende en wilder niet meer spreken toe
nu heeft si geloeft haren broeder
haers vader kint ende haerre moeder
dat si mi hem te wive geven sal
ende heeft mi gedaen sulc mesfal
datse mi daertoe heeft verdreven
dat ic hem sekerheit hebbe gegeven
dat si mijns ondancs doen dede
ende jegen minen wille mede
ende si heeften sonder waen
tallen minen lande gedaen
so dattie brulocht van desen
van morgen in viij dagen moet wesen
si pijnt hare over niet nochtan
want hine wert nembermee mijn man
noch mijn here ic hebber toe
goede redene seide si doe
hi es een ongetrouwe man
ende die bloetste die leeft daer an
live here waer dat sake dat gi
so vele wout pinen dore mi
ende tien dage wout comen in die stede
ende dat huwelic wederseggen mede
ende so vele doen te minen saken
dat gi thuwelic wout ontmaken
ic soude noch tavont doen sonder waen
dat gi der vangnessen sout ontgaen
ic soude u oec geven een goet part
ende goede wapene tuwer vart
lanceloet antworde hare doe
joncfrouwe wildi doen also
ic gelove u ende swere mede
alse getrouwe ridder hier ter stede
dat ic tien dage comen sal
ende mi daertoe setten met al
dat ic u sal sonder u deren
van den riddre dilevereren
ende quite dartoe in uwe hant
weder doen hebben al u lant
ende es daer geen ander sake toe
dan gi segt si seide doe
daer en es gene ander sake an
hi seide ic gelove u dan
dat ic sal houden mijn gelof
si geloefdem tselve daer of
die joncfrouwe sciet van hem daer naer
ende lanceloet bleef al blide daer
snachts alsmen sliep int hof aldore
ontdede die joncfrouwe die dore
ende beval lancelote daer nare
dat hi volgen soude hare
si leidene in ene camere tier stont
die bi ene boengarde stont
ende si dedem eten daer
ende si gaf hem goede wapen daer naer
ende een goet pert als hi gereet was
bat hi der joncfrouwen das
dat si hem cont soude maken
van wat tornoye die ridders spraken
si seiden dat so verre quam
dattie coninc bandagamus nam
enen tornoy dies onlanc es
jegen den coninc van norgales
ende si tornierden seiden si heden
in enen mersch hier bi onder hen beden
daer na vragedi hare
welc hare in donsienste bleven ware
si seide dat was in waerre dinc
bandegamus die coninc
die uter plaetsen verdreven was
vanden andren coninc dor das
dat hi hadde noch also vele
lieden dan die ander ten spele
si sullen hebben ene gaderinge
in donderdage weder onderlinge
daer ne waren maer ij dage toe
lanceloet was al drove doe
om bandegamus den coninc
dat hem die tornoy so verginc
hi was man die levede sonder waen
die hem meest eeren hadde gedaen
ende pensede na desen
haddi ten tornoye gewesen
na dat hi was starc ende gesont
bandemagus ne hadde tier stont
also onder geweest sonder waen
alse hi daer toe hadde verstaen
hi bevalse gode ende sat op sijn part
ende vor uut doer enen boengart
so dat hi in een foreest quam
daer hi twee pawelgoene vernam
onder enen boem hi reeter toe
alse diere lieden waende vinden doe
hi beetter voren ende sach daer
in een kersen bernende claer
hi vanter een bedde wel berect
ende met enen samite gedect
ende hine vant op tbedde nochtan
noch int pawelgoen wijf noch man
hi dede doe af sonder beide
van sinen perde dat gereide
ende liet in die weide gaen
hi ginc hem ontwapenen saen
hi dede staen sijn swaert thant
ten hoefden vanden bedde dat hi vant
hi dede die kersen uut also houde
dat hem dat licht niet deren en soude
ende ginc slapen op tbedde na desen
als hire lange op hadde gewesen
quam die ridder dies tpaewelgoen was
alse die ridder wart geware das
dattie kersen uut waren gedaen
hi pensede om sijn wijf saen
dat si die kersen uut dede
om dat hare deerde die claerhede
hi ontcleedde hem tien tide
ende ginc liggen bi lanceloets side
ende trecken hem bet an
ende begonsten cussen dan
alse die waende dat sijn wijf ware
alse lanceloet des wert geware
hi pensede dat hem helsede doe
ene vrouwe oft joncfrouwe alsoe
die ridder wart geware das
dat hi bi enen man gelegen was
ende pensede dat sijns wijfs lief ware
hi lossede hem van hem daer nare
ende gegrepene met groter onwerde
ende warpene also ter erde
also lanceloet gene ware ne nam
ende seide dat hire qualike quam
hem met sinen wive scande te done
daer si was in sinen pawelgoene
ende sloegene soe vor die tanden
dat hem tbloet uut spranc thanden
alse lanceloet gevoelde dat
hi namen metter kelen ter stat
ende worpen op enen stake tier stonde
dat hi viel ene grote wonde
ende lanceloet ginc metter vart
daer hi hadde gelaeten sijn swert
die mane sceen daer binnen claer
datmen wel mochte gesien daer
ende alse die ridder geware wart
dat lanceloet hadde getrect sijn swart
hine dorste sijns niet ontbiden
ende vloe int foreest tien tiden
lanceloet volgede hem naer
ende sloegene te doet daer naer
lanceloet keerde int pawelgoen doe
ende sliep toten dage toe
hi cleedde hem ende wapende mede
ende voer thant vander stede
nochtoe en was hi niet vroet das
wie die gene ridder was
dien hi hadde geslaegen doet
die hem hadde gedaen smerte groet
hi ontmoette iiij sciltknechten na dit
die iiij orse leidden wit
ende alle met witten coverturen
ende daer quamen na tier uren
twee andre dapper in scine
die brachten eens ridders wapine
halsberch ende helm goet sonderlinge
iserine cousen ende knielinge
ende wapen ende spere al wit
ende tirst dat lanceloet sach dit
hi groetese ende vragede das
wies algader dat harnasch was
het waren seiden si na desen
eens ridders die woude wesen
des ander daeges ter vergaderinge
die sal sijn tusscen ij coningen
lanceloet seide hoe es die name sijn
si seiden hi heet galehoudijn
galehouds neve die wilen eere
vanden verren eylande was here
lanceloet vrageden na desen
in welke side hi soude wesen
si seiden metten coninc van norgales
die sijn oudervader es
die tornoy sal sijn tere stede
daer gi heden bi quaemt gereden
alse hi van hen sciet hordi tien tide
ene clocke ter rechter side
daer ene abdie doe was
van witten moneken als ict las
hi quam daer ende beette ter vart
ende gaf enen garsoen sijn part
hi vant meliagants suster daer
die hi verlost hadde dats waer
van ere vangnessen op enen dach
daer si swaer gevangen lach
si besagene sere ende wart das
geware dat lanceloet was
maer haer wonderde sere daer
hi verloren hadde sijn haer
dat hi hadde si pensede binnen desen
dat hi siec hadde gewesen
sine sprac niet jegen hem daer
maer si quam tote hem daer naer
alse die dienst gedaen was also saen
alse hi uter kerken quam gegaen
si hietene willecome wesen
ende hi hare also saen na desen
hi seide joncfrouwe wat doedi
si seide wel danc hebbe god ende ghi
dies vraeget hi seide daer nare
wat avonture brachte u hare
si seide here ic bem hier comen
om enen tornoy dien heeft genomen
die coninc bandegamus mijn vader
met sinen ridders allegader
jegen den coninc van norgales
ende sal hier bi sijn sijt seker des
lanceloet seide tote hare na dien
dat hi oec quam den tornoy sien
suldire dan morgen sijn seide si
hi antworde ja hi
nu biddic u seide si here
dat gi den onsen help lieve here
hi seide ic saelt doen sonder waen
met mire macht in staeden staen
danc hebt here sprac die joncfrouwe
nu weet ic wel ende getrouwe
dattie coninc van norgales sal
verliesen ende mijn vader winnen al
ende vanden tornoye hebben eere
ic bidde u dat gi blijft tramere
gi sijt sculdich te done seggic u
want al woudi proven nu
gi sout moeten in allen manieren
van so goeder herbergen faelgieren
die biden tornoye sal wesen
lanceloet bleef met hare bi desen
si dedene ontwapennen thant
ende beval enen seriant
dat hi soude sonder sparen
ten castele van herpen varen
ende haeren vader seggen daer nare
dat lanceloet met hare daer ware
ende dat hi ten tornoye soude sijn
opten naesten dach in die hulpe sijn
ende dat hine quame besien
opdat hi mochte hem ledichgen te dien
die seriant dede verstaen die dinc
die hem sijn dochter ontboet den coninc
die coninc was sere blide van dien
hi pensede hi soudene varen sien
so hi bedectelijcs mochte
hi pensede in sinen gedochte
dat lanceloet des niet ne woude
datmen ten tornoye kinnen soude
doe nam die coninc met hem iij
daer hine mede woude varen sien
die een was hertoge dander grave
ende die derde mede daer ave
was een simpel ridder nochtan
was hi here goet ende wert man
hi seide gi moet nu varen met mi
in ene abdie die es hier bi
si seiden si soudent doen gerne
ende gereidden hem te varne
alse si opten wech quamen mettien
seide die coninc tote hen drien
ic sal u leiden besien wonder
dats enen ridder die besonder
in hem heeft die dogeden alle
daer een man bi rechten gevalle
bi sculdich es te sine geprijst
want nadat mi mijn sin wijst
nieman es hier af sijn gelike
hi es die scoenste van erderike
ende dar es meer prouetsen an
dan an enichgen ertschen man
wat soudicker meer af seggen
men mach hem niet so vele prijs anleggen
noch so grote doget spreken noch eere
daer en esser in ij werf mere
ende god heeften gemaect te desen
dat hi ander ridders spiegel sal wesen
dandre seiden toten coninc saen
es hi sulc alse gi doet verstaen
men soude over c milen riden
om hem te siene te vele tiden
die coninc seide dat heeft men gedaen
menich werven sonder waen
ic sach datten xv ridders sochten
op enen tijt al dat si mochten
die stoute ridders waren ende coene
ende wart onder alle barone
een jaer ende enen dach totien
dat sine spreken wouden ende sien
ende reden elc m milen al in een
nochtanne spraken haer negeen
alsi ter abdien quamen toe
si beetten ende gingen in doe
die cnape ginc voren saen
ende dede der joncfrouwen verstaen
dat sijn here die coninc quame daer
si namen bider hant daer naer
ende leidene daer lanceloet was
alse lanceloet wart geware das
dattie coninc quam te hem wart
hi spranc jegen op metter vart
ende hietene willecome wesen
ende die andre drie na desen
ende toende hem goede gelike
die coninc sprac tote hem oetmoedelike
ende seide tote hem al openbare
dat hi sijn vrient ende dienstman ware
lanceloet seide om gode here
ne spreect sulke wort niet mere
gine mocht mi niet licht maken
drover dan met sulker saken
ic kinne wel int herte mine
dat geen coninc es sculdich te sine
so arm mans dienst als ic bem
maer here ende gebiedere op hem
ay here gine sijt niet so arm man
ic ne woude wisselen nochtan
mine rijcheden jegen u
om die heelt van sulker aermoede nu
alse gi hebt here bi desen
dat gi mi u geselle liet wesen
laeten wi sprac lanceloet die tale staen
hets gene gelike sonder waen
jegen enen riken machtichgen coninc
te mickene so clene dinc
alse een arm ridder es
lieve here comt berecht mi des
hoe gi seder hebt gedaen
dat ic u niet ne sach hi seide saen
ic hebbe u sere begart dat ic u clage
te siene ja gistren inden dage
alse uter plaetsen vlouwen mine liede
ic clagede u alse dat gesciede
haddic u allene gehadt bi mi
ic hadde versekert gesijn daer bi
te scoffierne alle die ghene doe
die de mine scoffierden ende mi toe
nu biddic u om onsen here
ende omdat ic emmermere
u vrient ben alt leven mijn
dat gi morgen in onse hulpe wilt sijn
dat wi moegen sconfieren daer mede
der andre hovardichede
ic saelt gerne doen antworde hi
maer ic bidde u here dat gi
mi ne doet niet bekinnen dan
al vragetter om enich man
want wordic bekent daer
het mochte mi rouwen wel daer nare
die coninc seide also houde
dat bi hem niemen weten ne soude
die coninc bleef daer ter steden
tote dattie maeltijt was leden
daer omme ne darf mi niemant vragen
ocht die gesellen gerne saegen
lancelote onder hem drien
als die noit ne hadden gesien
man die hem so wel bequam
alse die tijt vander noenen quam
nam die coninc an lancelote orlof
ende liet sine gesellen int hof
dat si hem souden geselscap houden
ende met hem ten tornoye comen souden
als die ridders hadden vernomen
dattie coninc was weder comen
si seiden here waer hebbedi
so lange gelet doe seide hi
dat hi was in ene stede
daer hi sine dinc wel dede
hi seide ic weet wel nu te tide
dattie vander ander side
verwonnen sullen sijn indelike
dit weet ic wel waerachtelike
hine wouds hen niet meer ontdecken
opten selven dach deden berecken
in dien mersch die ij coninge
daer si tornieren souden onderlinge
stoedsen ten venstren datter scouwen
uut mochten vrouwen ende joncfrouwen
ende lenen daer si mochten lenen an
het was in dat lant costume dan
dat coninginne ende hoge vrouwen
dien tornoy voren scouwen
ij dachvarden verre ocht drie
ende wandelende ridders dat sie
hare lieve met hen brochten
ten tornoye als sise sochten
hierbi rechtemen ende antierde
loedsen so waermen tornierde
die ridders daeden grote
feeste op dien avont lancelote
des ander dages metter dageraet
vordien dat lanceloet opstaet
coemt die joncfrouwe tote hem ende seget
daer hi op sijn bedde leget
here ic wille uwen orlof
bedi ic wille rumen dit hof
ende varen nu ter steden
daer men tornieren sal heden
ne voric niet weg nu ten tiden
ic ne soude niet moegen liden
scire alse sullen die orse
beginnen maken grote porse
vart te gode seide hi daernaer
si seide here siet dat ic u sie daer
want anders ne quaemicker niet
ic salre sijn seidi wats gesciet
si maecte met vele vrouwen haer vaert
ende vele joncfrouwen ten tornoye waert
ende alsi inden mersch quam
vant si die loedsen ende vernam
al vol vrouwen ende joncvrouwen
die den tornoy wouden scouwen
ende des conincs dochter van norgales
daer hier te voren af gesproken es
dat si waleweins wille dede
was daer ende vele vrouwen mede
die thant jegen hare quam
als sise wiste ende vernam
ende ontfincse harde wel dare
ende deedse sitten bi hare
si begonsten houden sprake
van enen ende van andren sake
so dat bandagamus dochter vernam
hoe dattie tornoye began
ter achterste vergaderinge
ene joncfrouwe sat inden ringe
die seide joncfrouwe bi mire wet
mador vander porten ende mordret
verwannen den tornoy onder hen tween
dese mador vander porten was een
van conincs arturs hove ende mordrets toe
was waleweins broeder seide si doe
si vragede wat ridder mador ware
die joncfrouwe antworde hare
hi es die meeste ridder heden den dach
dien ic noit met oegen sach
ende die scoenst met glavien can steken
alsi daer vanden ridders spreken
heeft lanceloet messe gehoert
ende es gewapent ende berect vort
die coninc ontboet hem daer naer
dat hi toter primetijt bleve daer
ende dat sine ridders tier uren
hem gaven witte coverturen
ende witten scilt si deden al
dat hen die coninc hare here beval
te primetide als si quamen
ten tornoye si vernamen
dat daer vele liede tien tiden
vergadert waren an beiden siden
men tornierde wel daer
in beiden siden maer
dat hadde die coninc norgales
vele meer lieden sijt seker des
dan bandegamus die coninc
alse lanceloet quam inden rinc
hielt hi daer tere stede
ende sine gesellen mede
ende saegen wiet wel dede dare
daer wart hi iij ridders geware
van des conincs van norgales siden
diet herde wel daeden tien tiden
bedi si maecten stout ende coene
die hare met haeren wel doene
si hadden al doe so vele gedaen
dat bandemagus lyede sonder waen
van hem onder waren soe
dat si moesten achter trecken doe
doe seide daer sijt seker des
des conincs dochter van norgales
daer die andre toe horden
dattie tornoy goet soude worden
opdattie vander andre siden
hem mochten onthouden tien tiden
maer si dunken mi geleidt te dien
si sullen sciere moeten vlien
mi dunke wel recht dat wi prisen
dese iij ridders in alre wisen
bi hem sijn die van gorre al
gescoffiert alst wel scinen sal
bandemagus dochter vragede doe
wie die ridders waren daer si soe
groeten prijs doe an leide
si antworde hare ende seide
die een es mordret geheten
ende es waleweins broeder alse wi weten
die gene rode wapine draeget
dander ridder daer gi na vraeget
dats mador vander porten ende es seggic u
die meeste ridder die ic kinne nu
die derde es mijn neve galehoudijn
dies die witte wapennen sijn
dit sijn de beste die hier tornieren
ende die u lieden al scoffieren
alse die joncfrouwe van gorre dit horde
si sprac ter andre dese worde
bi gode ne vliet u vader niet
ic sal noch tavont wat soes gesciet
sulke slage inden tornoy sien slaen
hine ontbeidder niet enen sonder waen
om te verliesene al sijn lant
die joncfrouwe antworde thant
ay god here waer es die man
die sulke slage slaen can
gi sultene sien seggic u
cortelike hi es comen nu
alse si in dese tale waren
horden si ropen sonder sparen
op die van gorre die vlouwen daer
ende die van norgales volgeden naer
lanceloet sprac den sinen toe
dat si hem volgen souden doe
ende hi liet lopen sijn part
in den meesten hoep metter vart
ende geraecte den irsten so wel
dien hi gemoette dat hi vel
al metten parde ter erden daer
hi stac enen andren daer naer
so sere dat hi moeste rumen
tgereide ende ter erden tumen
tirst dat sine glavie brac
weet dat hi sijn swart trac
daer hi hem wel met helpen conde
ende ginc al omme slaen tier stonde
hine geraecte genen man
hine veldene ter erden dan
hi trac vanden halse die scilde
helme vanden hoefden alsi wilde
ende dede so vele in corter stont
dattie tornoy al stille stont
om te siene twonder dat hi dede
want daer en was geen man tier stede
so goet noch van so groter waerde
hine droegene thant ter erde
doet ocht gequets onsoete
opdat hi quam in sinen gemoete
si hildene over herde goet bedien
diene noit te voren hadden gesien
ende ontsagene alle mede
om tgroete wonder dat hi dede
soe dat daer niemen was tien tiden
die sine slagen dorste ontbiden
hi sloech ende quetste soe
die daer waeren van norgales doe
so dat si moesten keren bidien
wel drie bogescoten ende vlien
hi dede so vele bi sire doeget daer
dat sire af spraken verre ende naer
ende seiden alle groet ende smal
dat bandemagus riddre verwan al
die de witte wapine droech
ende die drie gesellen genoech
die die van gorre hadden vordien
bi haerre vromicheit doen vlien
ende uten tornoyen waren
om een deel rusten gevaren
dattie hare vlouwen wonderde hen das
ende vrageden wat daer was
een cnape antworde hen mettien
en hebbedi dat wonder niet gescien
wat wonder es dat seide mordret
die ander seide bi mire wet
hier es een ridder comen nu
met witten wapenen seggic u
een duvel die doet soude slaen
meer lieden noch heden sonder waen
danmen soude moegen gedelven
in ij boenre lants vliet u selven
dat gi daer waert niet ne gaet
ocht gi leven wilt dats mijn raet
want yser noch stael sonder waen
ne mach sinen slach niet wederstaen
daerna namen die drie gesellen
daer gi eer af horet tellen
hare helme met snelre verde
ende sitten weder op hare perde
ende reden doe daer si saegen
lancelote die van norgales jaegen
ende si vlouwen vor hem tier stont
alse die hase doet vorden hont
alse lanceloet sach hi sette
hem te ridene op mordrette
ende staken metter glavie soe
dat si hem dore die scoudere ginc doe
sodat hi moeste vallen ter erden
alse geysert van sinen perde
die coninc bandemagus was bi hem daer
ende gaf een ander spere daer naer
hi seide neemt ende toent ons nu
hoe gi speren connet breken biddic u
hi naemt ende reet metter vart
te madorre vander porten wart
die sijn spere op lancelote brac
lanceloet die bat neder stac
wondene in die side soe
dat hi ter erden moeste vallen doe
ende met hem desgelike sijn pert
lanceloet leet over ende toech tswert
ende sloech op sinen witten scilt
galehoudine die vor hem hilt
datter een stic af vloech eer iet lanc
ende dat dat swert neder sanc
in des perts hals ende sloegen af
metten slaege dien hi hem gaf
soe dat moeste doe met allen
galehoudijn ende sijn pert vallen
die coninc van norgales die bidien
lancelote genoech hadde gesien
om twonder dat hi dede tien tiden
ne dorste niet langer daer ontbiden
ende vloe al dat hi mochte daer
ende alle die van norgales daer naer
die van gorre begonstense jaegen
ende vaen alse si dat saegen
alse lanceloet so sach vlien
hi sloech int foreest nadien
ende reet verdelike wech na desen
alse die niet en woude gelet wesen
daer was genoech om hem gevraget
ende gesocht ende gejaget
maer men mochten vinden niet
alse bandemagus dat siet
dat hine aldus verloren hevet
hi seide hi es die quaetste die levet
dat hi met hem hadde gewaerlike
den besten ridder van erderike
dien hi was sculdich te doene die meeste
bliscap die hi mochte ende feeste
ende haddene verloren doe
bi sire quaetheit alsoe
galehoudijn sat weder op nadien
ende vor bandemagus sien
ende dede hem wi hi was verstaen
ende bandemagus sonder waen
hadde grote bliscap das
tirst dat hi wiste wie hi was
galehoudijn seide hem daer nare
dat hi tote hem comen ware
om dat hi gerne soude weten
hoe die ridder ware geheten
diet so wel dede tien tiden
in dien tornoy an sine side
bandemagus seide here twi
vragedi om dese sake mi
ic vraget here antworde hi hem
bedi dat ic noch een jonc man ben
ende ic van wapenen noch luttel weet
ic hadde wel te done god weet
dat ic bekent ware sijt seker des
met also goeden man alse hi es
ende omdat hi mi soude leeren
dat ic bider hulpe ons heeren
bi hem ende bi sinen geselscape
betren soude te mire nutscape
dander seide ic weet wel kinde hi u
hi soude u herde lief hebben nu
bedi hi minde minen here
uwen oem utermaten sere
ende hi minden weder mere
dan enich andren minde noit eere
het was lanceloet seggic u
dander sprac ic waende vor nu
dat hi doet hadde gewesen
ic gelove gode bi desen
dat ic vort in gere manieren
van ridene sal finieren
mine lette doet ocht siechede
vor dien dat ic come tier stede
dat icken vinde tenichgen stonden
ende als icken sal hebben vonden
ic sal hem bidden om die eere
van minen oem minen here
ende om die lieve van hem dien hi
so sere minde dat hi mi
onthoude ende laete
met hem varen doen sine bate
met hem soeken avonture
die vremde lande dure
ende al es dat sake dat hi mi
niet onthouden en wille nochtan sal hi
mi beraeden te minen behoude
bat dan ic wane dat een ander soude
bandemagus vor vander stede
dat hijt nieman weten en dede
ende en vorde met hem doen
no weder seriant no garsoen
ende reet int foreest harentare
maer hi en verheescede gene niemare
van lancelote die tien stonden
vermoyt van pinen ende van wonden
anders niet ne reet dan sinen pas
doe wart lanceloet geware das
dat een gewapent ridder quam naer
ende ene scone vrouwe met hem daer
si groettene ende hi was bi desen
datmen kinnen mochte in vresen
ende groettese weder stillekine
om te min bekent te sine
si seide lieve here wie siedi
een ridder ben ic antworde hi
dat mogedi wel sien si seide
ridder siedi bi rechter waerheide
sulc datmen in erderike
niewer ne vonde u gelike
na mire wetenthede nadien
datmen seget ende ic hebbe gesien
ic bidde u om haren wille
die gi meest mint lude ende stille
dat gi te nacht herberget met mi
tenen minen castele hier bi
ic sal u morgen tonen bi dien
die scoenste dinc die gi hebt gesien
hi geloeft hare op die worde
si voer voren als si tgelof horde
hi volgede hare als die tien tiden
bat hadde gevoeget rusten dan striden
het was nacht eer si daer quamen
alse die maisnieden vernamen
dat hare vrouwe quam si liepen dare
met groten tortisen jegen hare
ende wouden hare af helpen thant
si seide doet van mi uwe hant
ende helpt desen ridder die hier es
met mi comen ic bidde u des
dat gi hem dient ende eert waerdelike
hi es die beste van erderike
ende die beste ridder die leeft
alse die vrouwe dat geseit heeft
si namen doe des ridders part
ende si leident op wart
daer na wart die vrouwe geware
alsi den ridder besach dare
dat hem tanscijn geswollen es groet
ende die nese van bloedene roet
van slaegen die hi hadde ontfaen
si dede hem sijn anscijn dwaen
si sach sinen scilt ende seide doe
daer die van binnen horden toe
scilt gi hebt heden bi mire trouwen
besien geweest van vele vrouwen
ende begart van meneger maeget
hi mach hem beromen die u draeget
dat noyt op enen dach ridder ne dede
so vele wonders tere stede
als ic van hem heden hebbe gesien
god moete geloeft sijn vandien
diene mi te gemoeten gaf
bedi mi ne mochte niewerinc af
gescien lichte meerre eere
dan dat in mine herberge quam dese here
si gaf hem nuwe cleder an
ende deden sitten om rusten dan
si seide hets recht dat gi rust here
gi sijt heden vermoyt sere
daer na als si waren geseten
ter taflen omme eten
quam der vrouwen niemare das
dat hare here comen was
si ontboet hem dat hi come thanden
enen ridder die daer was vanden
ende hi hem daede groet eere
doe ontwapende hem die here
ende die met hem comen waren
quamen eeten sonder sparen
ende sijn jegen hem op gestaen
hi deedse neder sitten saen
binnen dien dat si dus saeten
over taflen ende aeten
seide die vrouwe tot haren here
here doet desen ridder eere
want betren man dan hi es
ne mochtise niet doen des sijt gewes
goet man vrouwe segt die here dan
ic ne segge niet hine mach goet man
sijn ende van groter waerdicheden
maer ic ne waende niet vor heden
dat goeden man bedorste so vele
als ic heden leerde ten spele
daer ic hebbe so vele geleert an
dat ic wane dat nemmeer dan een goet man
in die werelt en es ende ic hebbe an dien
dat hi hem so provede gesien
daer hi onder die ridders was
dat ic wane sekerlike das
sint dat ridderscap irst begonde
dat geen sterflijc man tier stonde
so vele wonders dede sonder waen
als hi heden heeft gedaen
die vrouwe sprac tot hem na desen
alse ochte sire niet ne hadde gewesen
waer sagedie dien ridder here
dien gi spreect so groete eere
hi seide ter vergaderinge
die heden was tusscen ij coninge
si seide wat meerre wondre mochte hi
doen dan andre die hem waren bi
wat wondre vrouwe sprac die here
dat ne weetti van mi tamere
waeromme here sprac die vrouwe
hi antworde bi mire trouwe
ine sout niet al connen vertellen nu
ende gine gelovets niet al sworict u
het soude u wonder dunken wesen
si die wel te gemake was van desen
dat sijt selve hadde gesien
ende namelike van dien
dat lanceloet selve horde toe
seide tote haren here doe
gi sult doch vor desen goeden man
van somen joesten seggen dan
dat hi alse hi in sijn lant sal wesen
sal moegen connen spreken van desen
hi seide ic mach seggen tuwaren
datter meer dan m waeren
bedi ic volgede hem alden dach
om twonder dat ic hem doen sach
ic saegen te v slaegen doet slaen
v ridders ende v seriante sonder waen
van mi selven seggic dat hi
minen scilt te stucken sloech mi
ende doersloech mijn gereide doe
ende mijn part doer die scouderen altoe
ende al dat met enen slage
die vrouwe sprac biden goeden dage
ic wane gi node tier steden
den andren slach hadt ontbeden
ic vrouwe wat seggedi van dien
also moete mi goet gescien
ic ne hads niet ontbeit om al arturs lant
die sijn swert geraecte was doet thant
ende ic ne wane niet nochtan
dat in die werelt es soe coene man
hadde hi gesien wat hi heden dede
dat hi sinen slach ontbede
die vrouwe loech noch seide die here
hort dat te wonderne es mere
hi stac iij ridders af heden den dach
tenen lope daer ic toe sach
met enen spere dit ne dede
noit een man tere stede
maer een duvel mocht hebben gedaen
nu segt mi sprac die vrouwe saen
here ocht gi nu hadt dien man
in uwe herberge wat soudi doen dan
haddics die macht vrouwe seide hi
hine sciede nemmermee van mi
maer ic souden sekerlike
altoes met mi houden waerdelike
want ic ne mochte in genen kere
riker truder hebben nembermeere
ende ocht hi sonder u bekinnen
hadde geweest seide si hier binnen
wat soudi doen dan desen
ic ne mochte nembermeer blider wesen
ende wisten die van hier binnen dat hi
hier ware ende ne seiden mi
sine soudens mi niet ontgaen
ine soutse alle doet slaen
ic ne heels u niet sprac die vrouwe
ic salt u seggen bi mire trouwe
ic ne wille niet gehaet sijn van u
sietene daer bi u sitten nu
doe besagene die goede man
ende seide toent mi sinen scilt dan
ic salne wel kinnen magicken sien
si hiet sinen scilt bringen mettien
lanceloet seide nu doedi
alse vele onneren als gi wilt mi
maer haddic gewaent van desen
dat gi so dorper hadt gewesen
ic ne ware niet comen sonder waen
hier binnen wat gi hadt gedaen
si seide here eist u dan leet
jaet vrouwe god weet
si seide men ne sprekes niet mere
ic deedt in goede om u here
die here ginc daer hi den scilt vant
als hine sach kinde hine thant
hi was utermaten blide
ende hi quam tote lancelote tien tide
ende dede hem grote feeste daer nare
ende seide dat hi al sine ware
dien nacht was lanceloet met minnen
te gemake gedaen daer binnen
ende ruste alse dies noet hadde doe
ende sliep toter primetijt toe
ende als hi op soude staen
men brochte hem nuwe cleder saen
hi horde messe ende daer naer
ginc men sitten eeten daer
na den etene nam hi orlof
hine woude niet bliven in dat hof
nochtan bat mens hem sere
alse op geseten was die here
hi nam sinen scilt ende bat daer naer
datmen hem een spere gave daer
ende men gaft hem in die hant
hi seide toter vrouwen thant
vrouwe gedinct u vanden gelove
dat gi deedt eer ic hier quam ten hove
si seide jaet doe seide hi
vrouwe quijt u danne jegen mi
si daedt gerne seide si
si dede een part sadelen bedi
ende hiet enen cnape volgen hare
die here vragede daer nare
der vrouwen waer si varen soude
si seide dat si leiden woude
den here te cambenoyt toe
want si hadt geloeft also
hem te toennen die scoenste dinc
die hi noit gesien hadde niewerinc
si voer en wech metten here
si hadde hare bewimpelt sere
jegen die heyten vander sonnen
si reden als si hadden begonnen
so dat si een deel na none quamen
in een dal dat si vernamen
enen wel sittenden casteel
alsire gehinde quamen een deel
gemoetten si ene joncfrouwe daerbi
die der joncfrouwen vragede waer si
genen ridder leiden soude
si seide te cabenoyt also houde
so mindine luttel seide si bedi
si leiddene tere stat daer hi
sonder scande niet sceden ne sal
noch sonder scade hine hebs geval
als sire in quamen seiden die lieden doe
inden casteel daer hijt horde toe
here ridder die kere beit na u
dat en is dirste niet nu
sprac lanceloet doe al stillekijn
dat icker op hebbe gesijn
si reden dien meesten tor bet naer
dien lanceloet sere besach daer
het was die scoenste als hem dochte
die in enich lant wesen mochte
hi horde bi hem ropen tien tide
een wijf dochte hem in die rechte side
hi reet derwart ende hi vant
die selve joncfrouwe te hant
die waleweine op enen tijt ontvacht
daer hi toe dede al sine macht
uut ere cupe te done ende si
riep helpe sinte marie ende wi
sal mi helpen uut deser noet
als si sach dat quam lanceloet
so riep si op hem sere
helpt mi hier uut lieve here
ic verberne al hi nam thant
die joncfrouwe bider hant
ende hiefse uut metter vart
dat hem niet te pinen ne wart
si viel hem te voeten doe
ende si custe sinen scoe
ende seide lieve here die tijt
moete sijn gebenedijt
dat gi wart geboren bedi
gi hebt uter meester noet geholpen mi
daer noit enich wijf in was
alsmen wiste die waerheit das
doe begonste vervullen die zale
van vrouwen ende joncfrouwen altemale
van ridders ende van porters mede
die alle quamen tier stede
die wouden die joncfrouwe besien
ende si leidense na dien
in ene capelle daer si sere
alle dankeden onsen here
si leiden lancelote daer naer
in een kerchof onder den tor daer
ende togeden hem ene tombe tien stonden
daer lettren ane gescreven stonden
dit es datter was gescreven
dese tombe wart niet op geheven
eer die lupart hant daer an sal slaen
daer die groete liebart uut sal gaen
hi salse op heffen lichtelike
ende die grote liebart sal sekerlike
an sconincs dochter gewonnen wesen
daer men int walsce af mach lesen
datmen noemt coninc
del tere foreine in waerre dinc
lanceloet ne was niet vroet das
wattie lettren meinden als hi las
die ghene seiden die daer waren bi
dat siedi here alse wanewi
daer die lettren af spreken entrouwen
want wie weten wel bider joncfrouwen
die gi dilevereert hebt nu ter tijt
dat gi die beste ridder sijt
diemen nu vint ende sonder genoet
wat wildi dat ic doe sprac lanceloet
ic saelt gerne doen seide hi
si seiden wie willen here dat gi
dese tombe opheft ende siet
wat daer onder es ende lates niet
hi hiefse op doe ende hi vant
daer een vreselic serpent thant
ende dat wreetste dat hi vordien
noit te voren hadde gesien
alst sach dat vor hem was lanceloet
het warp vier uut doe so groet
ende verbernede daer ter stede
sinen wapenroc ende sinen halsberch mede
het warp hem uten putte daer naer
in midden vanden kerchove daer
so dattie bome begonsten sciere
verbernen vanden heyten viere
die daer binnen waren vloen
ende clommen ten venstren om dat doen
lanceloet decte hem metter vart
metten scilde ende ginc der wart
alse die engene avonture doe
hem en ontsach die hem quam toe
ende dat serpent warp uut thant
gevenijnt vier so dattie brant
sinen scilt buten al verbrande
ende lanceloet staect so sere thande
metter glavyen in sine borst
dat si den serpente ginc sonder vorst
doer den lichame ende dat hout mede
ende het sloech op derde tier stede
metten vlogelen slage groet
alse dat was gewont ter doet
daer na hi hem sulc enen slach gaf
dat hem dat hoeft vloech af
die ridders quamen toe daer naer
om lancelote te helpene daer
alsi saegen dat serpent was doet
si toenden hem doe bliscap groet
daer quamen doe binnen en trouwen
ridders vrouwen ende joncfrouwen
ende deden hem grote feeste
si riepen alle minste ende meeste
dat hi wel moeste comen wesen
ende leidene int paleys na desen
binnen dien quam daer sonder waen
een ridder met vele ridders gegaen
ende hi was die scoenste man
die lanceloet gesien hadde vor dan
alse die van binnen worden geware
dattie coninc gegaen quam dare
si stonden op ende seiden nadien
here hier mogedi den coninc sien
lanceloet stont op met desen
ende hietene wellecome wesen
die coninc groettene weder doe
ende helsedene sere toe
hi seide wie hebben u begart lanc
nu hebben wi u god danc
wie hadden uwer coemste grote noet
onse lant es verwoest al bloet
die arme lieden hebben verloren al
hare lantwinninge groet ende smal
ende het ware wel tijt nu mere
dat hem ware wilt onse here
hare verlies verset van haren goede
dies si nu in dese aermoede
grote breke hadden menich jaer
si gingen beide sitten daer
doe vragede hem die coninc das
hoe hi hiete ende wie hi was
ic bem lanceloete antworde hi
doe seide die coninc segt mi
lieve vrient was u vader dan
die coninc ban die goede man
die van rouwen starf doe seidi ja hi
die coninc seide so bem ic seker daerbi
dat bi u ochte bi dinge
die van u sal comen sonderlinge
sal dit lant dilevereert wesen
vanden vremden avonturen na desen
die hier bi dage ende bi nachte gescien
alse wi alle dage moegen sien
mettien quam ene oude vrouwe daer
die wel sceen hebben c jaer
ende sprac den coninc in nauwen rade
ende vrageden wat men best daede
metten riddre die daer was doe
die hem god hadde gesint toe
ic ne weet antworde die coninc
sonder datmen doet ene dinc
dattie ridder hebbe stille
mire dochter te sinen wille
si seide hine salre willen niet
hebben gevalt datmense hem biet
want hi mint so over sere
des conincs arturs wijf lieve here
hine wille gene andre dan hare
dus bedarf datmenre toe vare
so vroedelike seggic u
dat hijs niet worde geware nu
nu doet dan met deser dinc
also als u goet dinct sprac die coninc
laet mi seit si gebruijen daer mede
ic sal wel doen dese besichede
die coninc quam in die zale weder
ende sat bi lancelote neder
ende hilt jegen hem sprake
van enen ende van andren saken
doe vragede lanceloet den coninc des
hoe hi hiete hi seide pelles
ende dat conincrike borden toe
datmen in walsche hiet tiere foreine doe
alsi dus sitten ende spreken van dien
heeft lanceloet die duve versien
dore ene venstre comen daer in
dat was die duve meer no min
die mijn here walewein daer sach
in enen tide dat hi daer lach
si droech in haren bec openbaerlike
een scone wiroecvat ende rike
ende alse dit was so wert die zale
daer binnen vervult altemale
metten soetsten roke dat hem dochte
dat enich man gepensen mochte
ende alle die daer waren swegen vort
dat daer niemen en sprac een wort
maer elc knielde alse hi vernam
dattie duve daer binnen quam
si keerde in ene camere doe
doe sprongen die seriante toe
ende decten die tafle haestelike
si saten daer alle gemeenlike
datter nieman toe sprac een wort
ende men riep daer nieman om eten vort
dies wonderde lancelote sere
maer hi dede no min no mere
alse hi den andren sach doen daer
maer hi sat vorden coninc daer naer
ende hi sachse wesen al
in bedingen groet ende smal
daer quam uter cameren na dien
ene joncfrouwe die hadde wel besien
mijn here walewein alse hi daer was
si was so scone als ict las
ende so hebbelijc daer bi
dat lanceloet doe seide dat hi
noch soe scone sach negene
sonder sire vrouwen allene
ende seide dat si hem wel seide waer
die ghene diene brachte daer
hi sach dat si gedraegen brochte
een vat dat hem wesen dochte
talre rijcste dat hi vor dien
noit te voren hadde gesien
ende lancelote dochte das
dat in keelcs wise gemaect was
so dat hem wel daerbi dochte
dat helege dinc wel wesen mochte
hi leide sine hande doe bede
te gadere ende neech oec mede
ende alse die joncfrouwe inden rinc
vor alle die taflen ginc
elc tirst dat hi sach dat
knielde elc vordat helichge vat
ende lanceloet hi dede also
die taflen worden vervult doe
van goeder ende van riker spisen
diemen niet mach volprisen
ende dat paleys wert vervolt tier ure
met alsoe soeter roeke aldore
ocht alle die specien waren daer
diemen vonde verre ende naer
alse die joncfrouwe hadde gegaen
ene waerf omme si keerde saen
in die camere daer si ute ginc
doe sprac tote lancelote die coninc
ic hadde om u groete sorge nu
dattie gracie ons heren ane u
gefalgiert soude hebben als si dede
an waleweine ter selver stede
lanceloet seide het en bedarf niet
dat onse here diet al siet
ende so goedertiere es dat hi
op sinen sondare altoes gram si
na etene die coninc vragede
lancelote hoe hem behagede
vanden vate dat die joncfrouwe brochte
lanceloet seide dat hem dochte
dat hi noit en hadde vordien
also scone joncfrouwe gesien
van vrouwen ne seggic niet sprac lanceloet
doe pensede die coninc al bloet
om die dinc die hem was gedaen
vander coninginnen genevren verstaen
mettien tote abrisane ginc
sire dochter meestersen die coninc
ende seide hoe hem al bloet
van sire dochter antworde lanceloet
here ic wist wel seide si saen
ontbeit ic salne spreken gaen
si ginc tote hem ende vrageden daer nare
och hi wiste enichge niemare
van artur den coninc ende hi seide
dat hire af wiste die waerheide
here seit si ic ne wille u
om die coninginne niet vraegen nu
bedi ic sachse hets onlanc
alse hise nomen horde hi verspranc
van bliscapen ende seide nadien
waer hebbedise dan gesien
ic sachse seget si sonder gilen
henen omtrent ij milen
tere stat daer si te nacht liggen sal
hi seide gi speelt met mi al
si seide ic en doe entrouwen
ende om u nimme wildise scouwen
ic salse u tonen volget mi
ic salt gerne doen seide hi
si ginc toten coninc saen
ende seide hem hoesi hadde gedaen
doet uwer dochter op sitten ter vaert
ende doetse voren ter quassen waert
dats den naetsten casteel dien gi
iewerinc hebt hier bi
ende doetse daer te bedde gaen
in een scoen rijc bedde saen
ende wie sullen comen daer naer
ic ende lanceloete daer
ende ic sal hem gewagen des
dat dat die coninginne es
ende ic sal hem dranc drinken geven
als hine heeft beseven
in sine herssene hi sal
dan doen minen wille al
in desen manieren sal van dien
onse begerte moegen gescien
die coninc sindese en wech daer nare
ende wel xx ridders met hare
men dede die zale wardelike
berechten herde rikelike
ende daerna alst donker nacht was
quam lanceloet daer als ict las
ende brissame leidene thant
in die camere daer si die ridders vant
diene hieten wellecome wesen
ende ontwapendene na desen
die vrouwe beval ere joncfrouwen
diere si daer toe woude betrouwen
alsi heyschen soude drinken
dat si den dranc soude scinken
dien si hadde daertoe gemaect
in enen cop wel geraect
ende dat si lancelote daer ave
ende niemen els drinken ne gave
alse lanceloet ontwapent was
hi hadde dorst ende vragede das
waer sijn vrouwe was die coninginne
si was te hare camere inne
antworde hem doe brissane
ende si slaept al nu ic wane
lanceloet heyscede den wijn doe
die joncfrouwe die was geleert daer toe
scincte hem vanden dranke daer
alst hare bevolen was hi was claer
alse fonteine in scine
gevaruwet gelijc den wine
hi hadde dorst ende die vrouwe beval
dat hi den nap uut dronke al
het sal u goet doen sekerlike
gine dronct in langen desgelike
hi nam den nap ende dranc so sere
dat hine uut dranc ende heyschts mere
men brochts hem meer ende hi dranc
ende hi verwandelde eer iet lanc
ende hi vragede daer nare
waer sijn vrouwe die coninginne ware
si sach op hem ende wert geware das
dat hi een deel verwandelt was
want hine wiste niet doe
waer hi was ende waende toe
hebben geweest te karmeloet
aldus was verdoelt lanceloet
ende hem dochte doe oppenbaer
dat hi doe sprac jegen die vrouwe weder
die met sire vrouwen alden dach
die coninginne te sine plach
brissane sagene ende haer dochte
datmenne wel bedriegen mochte
si seide here na desen
mijn vrouwe mach wel in slape wesen
waeromme ne gaedi tot hare niet
hi seide omdat si mi niet ontbiet
sone willicker niet gaen
ontbode si mi ic ginger saen
die vrouwe seide daer nare
gi sulter sciere horen niemare
si ginc diere gelike daer binnen
ocht si sprake der coninginnen
ende si quam weder ende seide nu
gaet here mijn vrouwe ontbiedt u
hi ontcleedde hem ende ontscoyde hem ter vart
ende ginc thant te bedde wart
ende lach op tbedde bider joncfrouwen daer
alse die wel waende overwaer
dat sijn vrouwe ware die coninginne
ende si die in haeren sinne
els negene dinc begerde dan si
den genen mochte hebben daer bi
daer al ridderscap bi verlicht was
si was herde blide das
ende ontfingene blidelike
ende hi was blide diesgelike
dat hi blide te sine plach
als hi bi sire vrouwen lach
dus waren te gadere gelegen daer
die beste ridder dat es claer
ende die scoenste die mochte wesen
ende die scoenste joncfrouwe tote desen
ende vanden meesten geslachte toe
diemen iewerinc hadde vonden doe
maer die meininge van hen beden
waeren herde verre versceden
want sine doet om sine scoenhede
noch om lost van vleessche mede
maer om vrocht tontfane
daer al tlant soude winnen ane
ende al tlant soude comen mede
weder in sine irste scoenhede
dat verwildert ende verwoest was herde
biden droven slage van enen swerde
alsmen sal horen wale
in die queste vanden grale
ende lanceloet begarde hare
in andre maniere dats openbare
want hine begaretse niet
om hare scoenhede diet wel besciet
maer om dat hi waende das
dat sijn vrouwe die coninginne was
ende bi diere vergaderinge sonder waen
wart daer sulke vrocht ontfaen
om dat suverheit daer wert besmet
was den lande daer over geset
dat bi diere vrocht onder die liede
vele goets ende soetheiden gesciede
in menichgen lande dat wale
verclaert distorie van den grale
ende seget datmen daer doe wan
galaadde den goeden man
den besten riddre die wesen mochte
ende die ten inde brochte
nader historien tale
davonturen vanden grale
die in dat vreselike sitten sat
vander tafelronde bedi in dat
ne sat noit ridder sonder hi
hine moeste sterven ochtmesscieden daer bi
alst dach was lanceloet ontspranc mettien
ende begonste omtrint sien
hine mochte geen licht gesien doe
die venstren waren gestopt soe
hi hadde wonder waer hi ware
hi taste omtrint daer nare
ende vant die joncfrouwe doe seide hi
toter joncfrouwe wie siedi
hi was in sinen sin comen weder
bedi die cracht viel al neder
vanden dranke ende was gehint
als hi die joncfrouwe hadde bekint
die joncfrouwe seide tote hem dare
dat si ene joncfrouwe ware
ende des conincs pelles dochter was
als hijt horde wart hi geware das
dat hi was bedroegen ende hi spranc
vanden bedde eer iet lanc
also drove alse man mochte wesen
ende hi cleedde hem na desen
ende dede sine wapine an
ende ginc in die camere dan
daer hi hadde gelegen nadien
ontdede hi die venstren omme sien
alse hi die gene daer si lach
daer hi bi bedroegen was sach
hi was so verdroeft dat hi
uten sinne waende varen bedi
ende pensede hi soude hem wreken
ende begonste aldus spreken
joncfrouwe gi hebt mi doet nu
daer gi omme moet sterven dat seggic u
ic ne wille niet dat gi vort an
meer bedrieget enichgen man
hi recte dat getogen swert
ende ginc ter joncfrouwen wart
ende si die de doet ontsach sere
riep hebt mijns genaden here
om die selve genadichede
die god onse here dede
marien magdalenen ter stat
daer si hem genaden bat
ende hielt dat swart ende hi sach
daer si vor sinen voeten lach
die scoenste dinc die hi vor dien
noit met oegen hadde gesien
hi bevede soe van gramscepen
daer hi mede was begrepen
dat hi cume tswert gehouden mochte
hi pensede in sinen gedochte
weder hise leven laeten woude
so dat hise doet slaen soude
ende si bat hem genaden nadien
al knielende over hare knien
hi sach hare oegen ende haere mont
ende haer scone anscijn tier stont
ende sach an hare so groete scoenhede
dat hire te mayert was mede
ende seide joncfrouwe ic sal wech gaen
also die so gelovich ben sonder waen
dat ic mi niet wreken en dar an u
want ic ware dat dunke mi nu
al te wreet ende ongetrouwe
waer dat sake ic joncfrouwe
destruerde van scoenhede so groet
alsmen ane u sien mach al bloet
ic bidde u joncfrouwe dat gi
vriendelike dat vergeeft mi
dat ic mijn swert toech op u
si seide ic vergevet u nu
op dat gi mi uwen evelen moet
vergeeft ende hi seit dat hijt gerne doet
hi bevalse gode ende nam orlof
ende als hi was comen int hof
hi vant sijn pert daer al gereet
brissanne hadde doen gereiden god weet
want si wiste wel dat hi ne soude daer
niet langer bliven daer naer
dat hi vroet was worden das
dat hi dus bedroegen was
tirst dat hi op sijn pert quam
hi reet wech drove ende gram
ende voer pensende so sere
hine wiste wat doen vort mere
die coninc pelles es comen
tote sire dochter ende hevet vernomen
dat lanceloet wech was doe gegaen
hi vantse siec ende ongedaen
vander vresen die haer dede lanceloet
met dat hise woude slaen doet
ende si telde haren vader
hare gevarnesse algader
ende alse hi wiste dat ware
van lanceloete ende van hare
hi deedse hoeden na dien dach
waerdeliker dan hi te voren plach
hi was seker binnen iij maenden das
dat si met kinde worden was
bi den fisisienen diet hem seiden
ende si oec lyede der waerheyden
si waeren daer af blide doe
ende alle die vanden lande toe
alse lanceloet danen was gesceden
hi reet dien dach met droefheden
ende vragede om niemare
om lyonele harentare
hi sach enen casteel in die vart
ende hi reet daerwart
daer seide hem een ridder tien tiden
here ridder gine moeget hier niet liden
gine wilt joesteren jegen mi
lanceloet pensede so sere dat hi
niet ne verstont sine wort
ende hi reet op die brugge vort
hi bleef in sijn gepens emmertoe
ende die ridder staken soe
dat hi moeste vallen averacht
uut sinen gereide in die gracht
iiij knapen die waren
op die loedse riepen sonder sparen
ay here ridder gi moeget baden daer
ende die ridder nam sijn pert daer naer
ende voret in die porten doe
ende men sloet die porte toe
alse lanceloet dat sach
dat hi int water gevallen lach
ende begonste sinken thanden
doe gegreep hi met beiden handen
enen boem daer hi hem helt an
dat hi te lande quam dan
die vanden castele spraken hem toe
dat hi elre sochte herberge doe
gine moeget niet in seiden si
maer quaemdi hier morgen ende wi
enichgen ridder die visscer es
ontfaen moegen des sijt gewes
wie sullen u ontfaen gerne
lanceloet wart van haren scerne
drove ende gram als hijt hort
ende hi vragede hen lieden vort
weetti van minen perde iet
wine weten van uwen perde niet
seiden si maer hier binnen es
tpart dat gi verlort sijt seker des
ende die u een part geven sal
moete gudsat hebben over al
want men mochte niet lichte nu
weers bestaeden dan ane u
als hijt horde wert hi drover van desen
dan hi te voren hadde gewesen
hi ginc sitten onder den casteel
in een dal bat of een deel
bi ene fonteine daer tien stonden
iiij bome omtrent stonden
hi sat toter nacht daer drove ende gram
alse die mane op was hi vernam
iij ridders gewapent inden pleine
comen die beetten ter fonteine
die ontwapenden hem daer naer
ende gingen sitten int gras daer
daer na quamen iij cnapen mede
die daer brochten tier stede
die jonfrouwe die lancelote genas
vanden venine als hi siec was
ter fonteinen daer te voren
alse gi hier te voren mocht horen
si weende ende riep sonder sparen
dat si dieven ende verraders waren
alse lanceloet hadde versien
hare wenen hi was drove van dien
hine hadde an en geen wijf minne
sonder an die coninginne
also groet geleit als an hare
hi was opgestaen wel nare
maer dat hi ontbeiden woude totien
dat hi mochte wat si doen wouden sien
alse si gebeet was na desen
hietse die ridders wellecome wesen
si antworde doe tien stonden
ende gi qualike vonden
alse ridders dieve ende ongetrouwe
gi segt uwen wille vrouwe
seiden si wine sijn gene dieve
noch ongetrouwe doer iemans lieve
die joncfrouwe antworde gi sijt
hoe mochti teneger tijt
meerre diefte doen ende ongetrouwe
dan hant slaen an ene joncfrouwe
daer si es bedect tere steden
ende haers ondancs en wech leeden
dat hebbedi ane mi gedaen bedi
gi naemt in mijns broeders huus mi
ende leidt mi sonder sijn weten met u
ende waendi omdat gi mi hebt nu
tuwart in uwe macht al
dat ic u te meer daerbi minnen sal
ay sekerlike nenic niet
ic hadde liever wat mijns gesciet
datmen u sleepte met parden
ic souder sere af onwarden
woudic laeten lude ocht stille
doer so onwaerts ridders wille
ende so gelovichs alse gi sijt
den besten man die nu ter tijt
doe antworde een ridder te desen
joncfrouwe dat ne mach niet wesen
dat die beste ridder van erderike
ende die beste man desgelike
sine minne an u hadde geset
want hi mochtse bestaeden bet
si antworde ic weet wel dat hi
sine minne hout wel bestaedt ane mi
hi mint mi ende minnen sal
also lange als ic leve sijn leven al
ende ic sal hem so getrouwe wesen
dathem nemmermee man na desen
dat hi sijn geselle es sal beromen
ende al woudic mi selven verdomen
ende doen so groete ongetrouhede
dat ic andren minde in sine stede
also quaden ridder alse gi sijt
ne woudic minnen te gere tijt
die ridder vragede al gram hare
wie die goede ridder ware
si seide het en es niet getame
datmen vor u nome sinen name
al sulc man alse gi sijt nu
nochtan om te verswaerne u
sal ic u seggen wie hi es
hets mijn here lanceloet sijt seker des
hets die ghene dien ghi nu ten tide
sinen slach niet sout durren ontbiden
om dat conincrike van logres
doe sprac die een swiget ons des
ter quader tijt moetti sekerlike
die beste ridder sijn van erderike
hoe mochte dit waer sijn algader
want hi hadde tenen vader
den quaetsten ende den faelgiersten coninc
die noit crone droech iewerinc
want int tinde van sinen live
toendi wel dat hi was keytive
datten ontherfde die coninc claudas
die mire moyen kint was
so dat hi van vrese moeste vlien
ende van rouwen sterven totien
daer ombe seggic dese dinc
dat noit ne quam so quaden coninc
die beste ridder van erderike
ay quaet ridder seit soe sekerlike
haddi hier geweest sonder waen
dit ne ware uut uwen monde niet gegaen
gine haddet niet durren bringen vort
om al dat arture toe behort
joncfrouwe seit hi uwen wille
suldi seggen lude ende stille
ende ic sal gerne toe hoeren
om ene dinc biddic u voren
dat gi minen wille doet nu ter tijt
goedertierlike ende gi niet ne sijt
soe dorper ende soe onsoete
dat ict met crachte doen moete
want ic soude u wanconnen des
ic sie wel hoet gescepen es
gi moet doen wat soes gesciet
gine moeget niet weren als gi wel siet
verdronkic mi liever nu ter ure
eer ic onteert werde tenicher ure
eer ic onteert werde tenicher tijt
van so quaden man alse gi sijt
want weers ne mochte doen niet
mettien hi die ridders gebiet
ende den sciltknechten metter vart
dat si trecken achterwart
hi wille allene bliven met hare
want hi waent wel daer nare
sinen wille vordren sonder waen
als si en wech waren gegaen
hi leide die joncfrouwe daer neder
die sere worstelde daer weder
hi seide hare dat hi hadde gehacht
dat hi hare doen soude cracht
ne daede si niet goedertierlike
al sinen wille geheellike
doe riep si met ere stemme groet
ay lieve vrient lanceloet
twi ne siedi niet hier thanden
om mi te wrekene vander scanden
die mi dese dief wille doen
si ware hem gerne ontfloen
ende weerde hare aldat si mochte
hi persese harde onsochte
hi hadse onder hem ter erde
dat hare sere verswerde
si riep lude lieve vrient lanceloet
ic bem in so groter noet
die doet sal mi te lange merren
dat doet mi sere ververren
lanceloet hadde al gesien ende gehort
ende verstaen alle die wort
hi stont op scire want hem dochte
dat hi wel te lange merren mochte
hi sprac te hare wart
ic bem bi u sijt onvervart
so wee dien riddre dat hi u
so drove heeft gemaect nu
hi salre om sterven sonder waen
ende hi ginc te hem wart saen
als hine sach comen hi was in vresen
vander doet ende riep hulpe na desen
lanceloet seide tot hem doe
daer ne help geen helpe roepen toe
gi moet sterven ende hets wel recht
die jegen die joncfrouwe dus vecht
om te vercrighene hare
lanceloet hief dat swert daernare
ende die ander woude vlien
maer dat ne mochte niet gescien
hi sloech hem di slinke scoudre af
met enen slage dien hi hem gaf
doe viel hi ter doet gewont
dandre wouden hem helpen tier stont
die sloech hi doet al sonder sparen
also alsi ontwapent waren
die andre vlouwen metter vart
ende lanceloet nam dat beste part
ende quam toter joncfrouwen thant
die hi sere gescoffiert vant
ende si seide here siedi
lanceloet die bescudt hebt mi
hi seide jay ic ende dede also houde
sinen helm af dat sine kinnen soude
als sine kinde si was van desen
also blide alse ieman mochte wesen
si vrageden hoe hi quam daer
ende hi tellede haer daer naer
hoe hi sijn part verloes int gewat
ende hi niet ne mochte omdat
in dien casteel comen ende ginc mi
onder dien boem sitten daerbi
here seit si ic wane wel weten
dat gine aet gistren noch heden
hi seide gi segt waer daer an
si seide laet ons op sitten dan
ende tote ere mire nichten varen
die hier bi woent wi sullen tuwaren
daer wel te gemake moeten sijn
hi seide hets wel die wille mijn
si saeten op ende reden
totien dat si quamen ter steden
daer hem die joncfrouwe af behiet
tirst dat si den portwerdere siet
heet si hem dat hi thant wecke
haerre nichten ende hare ontecke
dat si heeft bracht daer binnen
enen ridder als sine sal kinnen
dat sijs herde blide sal wesen
die portier dede na desen
also alse die joncfrouwe geboet
si beette int hof ende lanceloet
onlange daer na quamen bede
die here entie vrouwe gerede
met groten lichte jegen hem daer
ende deden hen grote feeste daer naer
die joncfrouwe seide na desen
tote hare nichten laet mi wesen
ende maect dien riddre feeste nu
dien ic hier bringe des biddic u
want betren man dan hi es
ne mochtise niet doen sijt seker des
wie es hi dan seit si dander sprac
hets mijn here lanceloet van lac
si deden hem feeste daer
ende deden ontwapennen daer naer
die joncfrouwe beval also houde
datmen tetene gereiden soude
men dede metter vart also
ende men deden eten doe
daer na dedene te bedde die cnapen
ende hi ginc toten dage slaepen
sander daeges alsmen op was gestaen
die van binnen vraegeden saen
wat avonture datse daer brachte
te comene ter tijt vander nachte
ende si tellede hare met allen
also alse daer was gevallen
ende hoese een ridder hadde onteert
hadde lanceloet dat niet verweert
si seiden alle tier ure
dat sijs hadde goede avonture
alse op was gestaen
lanceloet ende wech woude gaen
die here vandaer binnen bat
hem so vele dat hi eer at
alse lanceloet hadde geeten
ende op sijn pert was geseten
die wert bat dat hi hem seggen woude
waer waert hi henen riden soude
ic micte te vaerne seide hi
ten castele opten berch hier bi
god moet u verden sprac die wart
van te varne daer wart
ic ne souts u niet raeden here
hets leden v jaer ende mere
datter geen ridder in mochte gaen
hine bleve doet ocht gevaen
hoe quam dat here sprac lanceloet
hi seide ic saelt u seggen bloet
hets v jaer wel oft also lanc
dat een ridder heeft gewacht den inganc
datter noit sint man in ne quam
sonder dies orlof ane hem nam
hi es soe wert ende van so groter macht
ende hi heeft so grote cracht
dat noit man nequam daer ter stede
vanden lande noch van andren mede
hine verwannen seggic u
hier bi neradic u niet nu
daer wart te varne nu ter tijt
gine mocht niet comen sonder strijt
lanceloet antworde sciere
ic ne liet in gere maniere
ic ne soude varen der wart
ic verloes daer mijn part
ic ne weet in wat manieren dat was
na dat gi hebt sulken wille das
sprac die riddre dat gi daer nu
varen wilt ic sal varen met u
ende ic sal die ere sien
die u daer sal gescien
ende ic sal u hier binnen dinc tellen
die den strijt ten rechte soude vellen
die ridder wapende hem sonder sparen
ende alsi beide souden varen
sprac die joncfrouwe te lancelote saen
lieve here ic hebbe verstaen
dat een tornoy sal sijn te kameloet
suldire iet sijn doe sprac lanceloet
waer bi vragedi dat joncfrouwe
si seide here bi mire trouwe
wart soe dat ic u daer waende sien
ic onthelde mi niet van dien
ic ne souder danne wesen
lanceloet antworde te desen
dat hi sijn soude dare
opdat hi met hem selven ware
si bevalne goede daer naer
ende seide si soudene sien daer
si reden en wech metter vart
alsi waren op hare vart
die ridder sprac hem an tier tijt
nadat gi van arturs hove sijt
ende geselle vander tafelronde
ic wane gi kint nu te stonde
die gene die sijn gesellen hier af
lanceloet daer toe antworde gaf
here ic ben selden int conincs hof
daerbi bem ic tonvroeder daer of
hem allen te kinnen mare
die ghene die harentare
meest wandelen nu ter uren
ende ondersoeken die avonturen
kinnic som nochtan sijn daer inne
sulke die ic nine kinne
dats mi leet want elc van hen es
goet man ende wart sijt seker des
die ridder seide segt mi dan
kinnedi enen ridder die es jonc man
die geselle vander tafelronde es
ende heet hestor van mares
lanceloet seide gewaerlike
ic ne kinne ridder in erderike
dien ic duchten soude also sere
als ic hem soude here
daert ten nausten ginge
tusscen ij ridders onderlinge
dander seide weetti wie hi es
nenic here sijt seker des
sonder dat hi es in alre wise
een ridder van hogen prise
men prijst sijn ridderscap also sere
alse mijns heren waleweins ochte mere
die ridder seide tier uren
here hi es sculdich bi naturen
goet ridder te sine sekerlike
want een die beste van erderike
was sijn vader diene wan
dat was van beynoeie die coninc ban
dies wonderde lancelote sere
ende seide wat seggedi here
men mach u hebben ic wane
logene geven te verstane
entrouwen hi wan u beide gader
ende was uwer beider vader
dat weet ic wel sprac die ridder doe
ende ic mach u seggen hoe
doe doet was uterpandragoen
men woude cronen arture in dat doen
die een kint was ende die barone
die goet hilden van uterpendragone
waeren ontboden daer sonder waen
ende quamen also saen
hem manscap doen ende doe gevel
dattie coninc ban ende met hem also wel
die coninc bohort van gaunes
die sijn broeder was sijt seker des
inden casteel laegen enen nacht
daer gi gistren te vaerne had gehacht
die hertoge van mares die doe was
here vanden castele sijt seker das
hadde ene dochter men ne vant
ghene so scone in al dat lant
ende die coninc ban als hise sach
dede soe dat hi bi hare lach
ende wan hestore an hare
ende alse hi gewassen was daer nare
ende voer tarturs hove wart
die ridder daer gi jegen vechten vart
verboet hem dat hi niet ne soude maken
kinnesse jegen u in genen saken
nochtan hebbic wonder des
na dien dat hi also goet es
alse gi mi hebt gesegt nu
dat hi noit en aquiteerde u
want gine hebt gene scande in dien
dat hi u broeder es als ic mach sien
en es mi ghene scande sprac lanceloet
maer ic hebs bliscap groet
dat also goet man mijn broeder es
ende god moete sijn geloeft des
ende ic ne werde nimmermere
te payse ic ne sal weten eere
van deser sake die waerhede
ende hi sal mi moeten geven mede
sonder letten redene waer bi
dat hijt hevet geholen jegen mi
alsi ten castele quamen doe bat
gene riddre lancelote dat
hi daer een lettel ontbeiden woude
want hi weder tote hem comen soude
lanceloet bleef doer sine bede daer
ende hi voer inden casteel daer naer
ende vant den riddre eer iet lanc
die te hoedene plach den inganc
die hestors oem was ende si bede
groeten elc andren te dier stede
want elc was anders rechtswere
doe sprac toten ridder die here
gi moet u wachten van felheden nu
want hier coemt vechten jegen u
die beste ridder die leeft
die over die brugge heeft
wille te varne met crachte
ende hi es van so groter machte
dat ghine sult sonder waen
sine cracht niet moegen wederstaen
maect uwen pays dat radic u
ten eerlijcsten dat gi moeget nu
wie es hi dan sprac die ridder segt mi
hets mijn here lanceloet antworde hi
jegen lancelote sprac hi tien tiden
ne willic emmer niet striden
of god wilt onse here
ic souder af hebben sulc eere
alsmen van andren seget
daer hi jegen te vechtene pleget
al waendickene verwinnen nu
ine daeds niet seggic u
ende ic souds oec met rechte begeven
om hestors wille mijns neven
dies broeder hi es nu segt mi
hoedane wapene draeget hi
hi seit hem thant hi kindene wel
dien ridder bedi dat hi int water vel
des avonts te voren waendi des
sprac die ridder dat lanceloet es
met witten wapinen sijt seker das
dattie ridder gister navont hier was
ende dat icken int water stac
dat en was niet lanceloet van lac
haddijt geweest al sonder waen
hine hadde niet gevallen so saen
hets enich ribaut of triwant
die aldus rijdt dore tlant
in die gelike van enen goeden man
ende doet hem lancelote heeten dan
datmen hem sal doen te meerre eere
alse dese wort verstont die here
hi scoffierdem daer af doe
ende en wister wat seggen toe
die ridder vragede ter vart
den here hoe die ridder was gehaert
hi seide hine heeft geen haer bedi
hi es bescoren doe seide hi
nu bem ic herde seker des
dattie ridder lanceloet niet en es
want hi heeft dat scoenste hoeft
datmen hebben mochte des geloeft
nu laeten vort comen gereet
die hem selven lancelote heet
ic ne wille te ghenen daegen
nemmermeer vort wapene draegen
ne stekickene niet uten gereide
die ridder quam tote lancelote ende seide
gi moet joesteren nu te tiden
anders ne mogedi niet liden
si gereidden hen beide metter vart
ende elc liet lopen ten andren wart
so dat si elc op andren staken
dat haerre beider speren braken
ende si hem beide te samen
onder horten met lichamen
maer dat si onthilden hen so wel
dat noch deen noch dander vel
alse lanceloet woude trecken sijn swert
sprac die ander te hem wart
beit here laet ons joesteren
ende lopen noch een ocht ij speren
tot dat gi af hebt gesteken mi
of ic u lanceloet sprac dat si
hi gaf lancelote een spere
si hadden beide joesterens ghere
ende liepen elc op andren soe
dat hare scilde spleten doe
ende die riddre vander bruggen stac
op lancelote dat sijn spere brac
ende lanceloet stakene weder
ende geraectene bat neder
ende droegen ter erde
hi viel int water vanden perde
ter selver stat daer te voren
lanceloet viel alse gi moeget horen
daer hi sonder waen verdronken ware
en haddemen hem niet gheholpen dare
alse hi uten watre getrect was
vermaende hem lanceloet das
och hi woude joesteren mere
dander seide ay genade here
ic ne wiste niet dat gijt wart
ic geve mi op siet hier mijn swart
lanceloet namen op also
ende hi voer inden casteel doe
om te vernemene dare
van hestore ende van hem dat ware
die ridder diene brochte daer
sprac ter vrouwen daer binnen daer naer
lieve suster ic bringe u
den besten ridder vander werelt nu
lancelote van lac sijt seker des
die hestors uwes soens broeder es
si was utermaten blide das
ende alsi ontwapent was
hare dochte dat si sach bi gelijc
den coninc ban van beynoie
si custene an sinen mont
ende weende van bliscepen tier stont
si leidene int paleys ende seide
mine wondert niet bi rechter waerheide
dat gi goet ridder sijt ende wert man
bedi u vader die coninc ban
was die beste ridder die ic noit sach
van sire ouden op enichgen dach
lanceloet bat hare daer naer
dat si hem woude seggen waer
ochte hestor sijn broeder was
want hi hadde tale gehort das
si seide ja hi sonder waen
ende dede hem al tselve verstaen
dat hem sijn wert hadde geseit
so dat hi wel wiste die waerheit
si toende hem een vingerlin tier stont
daer een diere saphier in stont
ende ij serpentekine
gehouwen inden vingerline
si seide in gewaere dinc
mi gaf u vader die coninc
dat vingerlin dat gi hier siet
alse hi uut desen lande sciet
ende seide dat hem die coninginne gaf
u moeder ende dat si daer af
rechte hadde des gelike
ende hi seide waer sekerlike
want het en es niet lanc leden
dat ic doer gaule quam gereden
so dat ic te royal mostier quam
daer u vader leget ende ic vernam
u moeder ende die es seggic u
die beste vrouwe die leeft nu
ende een helich wijf sekerlike
si vragede mi soetelike
wie ic was ende van wat lande
ende ic seit hare altehande
doe vragedi si om u vort
ic seide ic hadde van u gehort
ende dat ic u noit ne hadde gesien
ende ic seide hare totien
dat ghi die beste ridder wart
die achter lande voer ocht vart
mettien sach si ane mine hant
dit vingerlin ende vragede thant
van wanen het mi was toe comen
alsic die wort hadde vernomen
ic wout helen maer ic ne mochte
si kinnet wel ende si brochte
dat wedergade daer af thant
so dat ic daer ondervant
ende weet seker dat mi seide
u vader hier af die waerheide
alse lanceloet die sake verstont
hi was blider daer af tier stont
dan oftmen hem hadde gegeven doe
die beste stat ende die rijcste toe
die de coninc artur hadde tien tide
si waren dien avont alle blide
van lancelote minste ende meeste
ende maecten van sire coemste feeste
die vrouwe die int ij jaeren daer vore
niet ne sach haren sone hestore
si hadde groten gare
om te wetene van hem niemare
ende lanceloet seide hare nadien
dat hine al gesont hadde gesien
het was leden dat hi waende
luttel meer dan ij maende
lancelote was daer binnen gedaen
groete feeste sonder waen
sanderdaeges sciet uten hove
lanceloet metter vrouwen orlove
die vrouwe si geleiddene doe
ende si bat hem emmertoe
ende si seide wel lieve here
ic bidde u dat gi vort mere
penst om hestore uwen broeder
die mijn kint es ende ic sijn moeder
dat gi te hem waert neemt ware
hi antworde der vrouwen daer nare
onne mi god dat icken vinde
ic ne sal sciere van uwen kinde
sceden opdat ic hebbe macht
ende als sine een stuc hadde gebracht
doedse wederkeren die here
si bat hem over hestore sere
aldus sciet lanceloet tien tide
van hare drove ende blide
drove om lyoneels wille
daer hi niet af lude no stille
in en gere maniere mochte verstaen
ende hi was blide al sonder waen
om hestore dien hi vinden sal
in corten tiden heeft hijs geval
hi reet so toter noenen toe
ende quam in een out foreest doe
daer hi ene oude capelle sach
daer ene oude hermite in lach
omtrint die kapelle was een kerchof
ende daer stont ten ingange daer of
een cruce ende i marberijn steen toe
daer lettren an waren die spraken soe
o riddre die dit lant vaers dore
om te sokene avonture
ne wiltu niet sterven sone com niet
in dit foreest wat soes gesciet
dune salter niet uut moegen ontgaen
sonder doet ocht scande sonder waen
die cnape die met lanceloet was
seide alse hi die lettren las
here nu ne vardi vordre niet
na dat gi dit gescrifte siet
die cnape en behorde hem niet toe
dan hi ane hem bi avonturen quam doe
lanceloet vragede hem also houde
waer hi varen soude
die cnape antworden sonder sparen
here ic sal tenen castele varen
in gene side den bossche soe souttu
den wech recht vort varen nu
jay ic here sprac hi metter vart
daer en es gheen ander wech der wart
nu vare dan vorewart seide hi
sekerlike ic volge di
ay here seit hi ne coemt niet mede
het ware alte groete sothede
ja en verstaedi niet die lettren here
daer af ne houdic min no mere
ic ne laets niet ic ne salre gaen
hi sach dattie hermite ondaen
die kapelle hadde binnen desen
ende woude sine vespere lesen
lanceloet groettene doe ende hi
groetene weder ende seide wat soecti
ic soeke seit hi al dore dat lant
enen ridder es lyoneel genant
hoe heetti ic heete lanceloet
doe seide die hermite al bloet
ic hebbe van u ter meneger tijt
horen spreken bedi gi sijt
die beste die leeft nu ten stonde
nadat vele lieden orconden
het ware overgrote scade
vordi iewerinc bi dommen rade
daer gi niet ne mocht keren dan
daer souden lieden verliesen an
ic ne rade u niet vorder te verne
int foreest in spele nocht in scerne
daer sijn binnen desen naesten ij jaeren
wel c ridders gevaren
die mi hadden gesekert al
haddem god gegeven geval
dat si hadden behouden tleven
dat si souden sijn comen hier beneven
om mi te seggene tuwaren
hoe si daer hadden gevaren
noit en quamer een weder tote mi
ic weet wel dat si doet sijn daer bi
seggic u here die nu ter tijt
pilaer van ridderscape sijt
dat gi niet vort ne vart nu
want gine keert niet dat seggic u
nu segt mi seide lanceloet saen
die lettren die daer gescreven staen
hebben sire iet lange gewesen
die hermite antworde te desen
si hadden daer wel geweest vi jaer
maer sine wisten hoe si quamen daer
daer en halp geen ontraden twaren
lanceloet woude emmer vort varen
alse den hermite dochte
dat hijt hem niet ontraden ne mochte
hi sprac tote lancelote ay lieve here
ic bid u dat gi blijft tavont mere
hets wel na avont nu ter wilen
want eer gi reet ij milen
salt nacht sijn ende optie erde
suldi liggen met uwen perde
ende hebben in alre wisen
breke van dranke ende van spisen
dies gi genoech moeget hier hebben nu
ende die cnape die es met u
so dat int inde dede
lanceloet des hermiten bede
diene te gemake dede sere
met dat hem verleende onse here
lanceloet vrageden ocht hi iet
wiste hoe dat foreest hiet
die hermite seide hets geheten
dat verloren foreest wildijt weeten
omdat nieman int lant vroet es
wat wesene indat foreest es
hets soe verloren sonder waen
datmen gene dinc vort ne mach bestaen
van hem diere in gaen cleine ocht groet
dat es groet wonder sprac lanceloet
hets wech sonder keren dunke mi
ic salre in varen sien wat si
ende waer si sijn gebleven alle
god ghevet u te goeden gevalle
sprac die hermite ine was noit ere
om enen man besorget so sere
des ander dages quam lanceloet vort
alse hi messe hadde gehort
vanden helichgen geest ende nam orlof
an dien hermite ende scieter of
ende die hermite bat sere
vor hem gode onsen here
dat hine daede keren gesont
hi voer int foreest tier stont
ende die sciltknecht vor met hem daer
lanceloet vragede hem daer naer
met wien hi was hi antworde des
metten coninc pelles
also alse hi reet int foreest vorwart
hi ontmoette in sine vart
ene joncfrouwe die gevort brochte
een brecskin als hem dochte
hi hadde sinen helm af gedaen
om dat hi met heyten was bevaen
so dat sijn auscijn was al bloet
mettien groette lanceloet
die joncfrouwe maer si
ne sprac een wort niet want hi
dochte hare so scone wesen
dat si hare scoffierde bi desen
ende si bleef houdende nadien
alse diene woude bat besien
hi hadde groet wonder waerbi
sine so besach doe seide hi
wat segt di wat dunct u joncfrouwe
si seide mi dunct bi mire trouwe
alte groete scade nu ter tijt
dat also scone lichame alse gi sijt
dus vart recht vort te sire doet
ende hets verlies alte groet
want gine mocht niet comen wesen
in vreseliker foreest dan in desen
hi seide ne vervart u niet
bedi joncfrouwe men niet ne siet
alle die ongevalle gescien
daer hem die lieden af ontsien
si seide god bescermes u
mi ware leet mesfielt u nu
ende hi sciet mettien van hare
die cnape seide tot hem daer nare
ay lieve here hort na rade
ende hebt uwes selfs genade
ende keert en hebbedi niet die joncfrouwe
gehort die om u heeft groten rouwe
die u noit ne sach ende seget al bloet
here dat gi vart in uwe doet
die gene sullen in haeren sinnen
te rechte drove sijn die u kinnen
nadien dat u so sere claegen
die gene die u noit ne saegen
om goede keert ende ic sal nu
keren om die minne van u
tote dat gi uten foreeste sijt
hine wouts niet doen te dier tijt
daer na sijn si in enen beemt comen
daer hebben si xxx pawelgoene vernomen
gericht die scoenste die gesien
lanceloet hadde noit vordien
daer iiij pijnbome binnen stonden
deen jegen den andren tien stonden
ende si stonden gericht al ront
in die middelt van al stont
een setel die yvorijn was
gedect met samite als ict las
ende opt samijt stont i trone daer
die groet van goude was ende swaer
ende al omtrint den pijnboemen waren
ridders ende vrouwen tuwaren
sulke ridders hadden wapene an
ende sulke waren ontwapent dan
ende dansten alle tien stonden
sulc met helme gebonden
alse lanceloet sach sprac hi mettien
dat hi dat geselscap woude sien
ende dat hem wel dochte das
dat ghint een scone geselscap was
ende sine toenen niet men ne mach
dit foreest liden heden den dach
coenlike ende met payse over al
ondanc moet ic hebben ic ne sal
sien waer bi si die feeste doen
ende als hi leet tirste pawelgoen
hem verkeerden thant bede
sijn bloet ende sine herte mede
want dat vordien tiden sijn moet
niewerinc toe dan te ridderscape stoet
ende te starken stouten orlogen
hi wart nu also bedroegen
dat hem al sine herte droech doe
te dansene ende els niewerinc toe
ende vergat sire vrouwen steden
ende al sire gesellen mede
ende sijns selfs so dat hi beette af
ende hi sijn pert te houdene gaf
den cnape ende warp uut sire hant
den spere ende den scilt thant
ende ginc al met sinen helme gebonden
ane dien dans ende nam tien stonden
die irste joncfrouwe die hi vant
ende danste an hare thant
ende begonste dansen ende singen toe
gelijc dat dandre daeden doe
ende sanc ende meer tier stede
dan hi noit te voren dede
ende si songen enen sanc
die gemaect was onlanc
vander coninginnen genevre maer
die knape die toehorde daer
ne verstont niet alse si daer sprongen
alden sanc dien si daer songen
vander coninginnen maer hem dochte
nadien dat hi verstaen mochte
wie hebben die scoenste coninginne
die dese werelt hevet inne
alse die cnape hadde ontbeit daer
lange tijt hem vernoyede daer naer
ginc hi tote lancelote ende seide
here ic lette na u ende beide
hets tijt laet ons wech varen nu
lanceloet antworde noch doer u
ne porric niet noch dor andren man
die knape ontbeidde noch i stuc dan
alse die knape sach die sonne sinken
ende hem lanceloet niet woude bedinken
dat tijt te varne ware
hi ginc weder tot hem daer nare
ende vermaende hem van varne tier stont
ende hi die nieuwerinc toe en verstont
dan te dansene doe
ende te speelne emmer toe
antworden in desen manieren
het doet goet minne antieren
ende dit was die sanc die si songen daer
doe wiste die cnape al claer
dat lanceloet bedroegen was
biden danse ende was drove das
ende vloecte die wile metter vart
dat si quamen der wart
alse die beste ridder daer bleef gevaen
vanden besten sonder waen
bi toverien ende bi sotheden
ende hi weende sere tier steden
ende als hine niet bringen ne mochte
hi reet wech in droven gedochte
nu swiget davonture van desen
ende wi sullen nu lesen
wat minen here yweine gevel
alse hi lancelote sochte also wel
alse mijn here ywein hadde gewesen
in dermitage alse wi lesen
xv dage hi was tier stont
al genesen ende al gesont
vander wonden die hi hadde ontfaen
ende hi voer al blide van daen
ende hi reet harentare
vragende om niemare
om lancelote maer binnen alder weken
ne vant hi nieman diere af conste spreken
so dat hi op enen maendach vernam
enen naen die ridende quam
jegen hem op een dravende rosside
hi vragede hem tien tide
ocht hi enichge niemare hadde verstaen
van lancelote doe seide die naen
ic soude wel weten te seggene u
van lancelote woudi nu
so vele dor mi doen dat gi
minen brec wout doen weder geven mi
die mi ene joncfrouwe nam
met crachte doe ic ane hare quam
mijn here ywein dede hem gelof
sinen wille te doene daer of
hi reet met hem daer nare
mettien wordi des geware
dat een gewapent ridder reet daer
vor hem ende ene joncfrouwe daer naer
die naen seide tot hem tien tiden
here siet daer ene joncfrouwe riden
mettien brecken die si mi nam
ende metten riddre die met hare quam
mijn here ywein seide thanden
vaer ende nemen haer uten handen
ende al seget die ridder iet
ne vervart u daer af niet
want ic sal u wel te staeden staen
daer af wert herde blide die naen
ende voer toter joncfrouwen thant
ende nam haer den brec uter hant
so fellike dat si wel naer
vanden perde was gevallen daer
ende die joncfrouwe reet nare
ende woutse hem nemen mare
dat mijn here ywein tot hare seide
joncfrouwe hi es in mijn geleide
ne coemt an hem niet bedi
die brec es sijn ende ghi
ne hebter jegen sinen wille geen recht toe
die ander ridder trac vort doe
die die joncfrouwe geleidde daer
ende woude hem den brec nemen daer naer
mijn here ywein seide metter vart
here ridder trect achter wart
ic en gedoge niet dat gi uwe hant
ane hem doet dander seide thant
wacht u jegen mi dan bedi
gi moet vechten jegen mi
dander seide hi woude wel also
si onderliepen hen met speren doe
met groter vart ende onderstaken
dattie speren stucken braken
ende quamen soe te samen
dat si horten met lichamen
so sere dat hen ne weder ne was
sine herssenen ne verroerden das
ende si vielen ter erden
beide gader metten perden
si sprongen beide op metter vart
ende elkerlijc trac sijn swart
ende ondersloegen hen soe in corten stonden
dat si beide hadden vele wonden
dat si waeren beide moede
ende hadden verloren van haren bloede
mijn here ywein was berect soe
dat hi wel waende sterven doe
want hi sulke vij wonden droech
die minste was vreselijc genoech
ende hi vant so grote macht
anden ridder daer hi jegen vacht
hine waende niet vor desen
dat ane vij sulke hadde gewesen
so groete prouetche als hi andien vant
ende hi wert wel geware thant
dat hi tleven moeste laeten saen
ocht sciere werden onder gedaen
ne werde geen pays onder hen lieden
so dat si beiden i luttel scieden
om te verademen ene corte tijt
want si hadden gehadt enen langen strijt
ende die ridder droegede thant
sijn swaert dat hi wel blodich vant
van mijns heren yweins bloede doe
doe sprac hem mijn here ywein dus toe
here ridder wi hebben so sere nu
gevochten onder mi ende u
dat elc wel hevet geprovet des
an andren wat riddre hi es
ende gi weet wel dat gi int onrecht sijt
van dien daer wi om hebben strijt
ende gi sout met rechte dinke mi
den strijt gerne laeten daer bi
bedi in te gane jegen recht
ne mach dinc noch dere comen nu ende echt
hi seide van te latene den strijt
ne was hi niet beraden tier tijt
mijn here ywein seide wi moeten dan
den strijt weder vaen an
want mijn recht ne willic laeten niet
toter doet toe wats gesciet
maer eer wi vechten mere
biddic u here ridder sere
dat gi segt hoe uwe name es
ende daer na elc pine hem des
dat hi moege gewinnen eere
die ridder seide tot hem here
gi dunct mi so goet man wesen
ine sal u niet helen van desen
dat gi vraeget want ic hebbe u
vele beter ridder vonden nu
dan ic waende ende sal minen name
seggen na dat u es bequamen
ic bem geheten bohort here
ende bem lanceloets rechtswere
als mijn here ywein dat verstoet
wart hi blide in sinen moet
ende warp sinen scilt ter erden dan
ende sprac aldus behorde an
here ic quite u desen strijt
nadat gi lanceloets neve sijt
ende houde mi over verwonnen vort
wie siedi danne seide behort
die mi doet so groete eere
dat gi lijt verwonnen here
ende gi niet verwonnen ne sijt
ende hi noemde hem tier tijt
ende alse bohort was seker das
dat tgene mijn here ywein was
hi woudem sijn swert opgeven doe
ende dander wederseit emmertoe
ende seide het ne ware geen recht bedi
gi hebt ondergedaen mi
si deden hare helme af daer naer
ende gingen te gader sitten daer
ende deden elc andren feeste ende eere
alse die hem onderminden sere
ende si gesagen tien stonden
elkerlijc anders wonden
hi vragede bohorde om niemare
van lancelote die hem seide daer nare
hoe dat lanceloet siec lach
daer hine achterstwerven sach
ende hi telde hem hoe hi vor desen
gevenineert hadde gewesen
iwein seide men waent des
int hof dat hi doet es
nadien dat ons te verstane gaf
mijn vrouwe die coninginne daer af
ende wi x vander tafelronde
sijn geporret ene stonde
op hem te sokene harentare
tes wire af weten vraye niemare
ende alle onsen eet gedaen daer of
dat wi niet ne sullen comen int hof
tot dat wi weten teneger stede
van hem die rechte waerhede
entrouwen seide bohort tier stont
hine es niet doet maer gesont
die naen seide sijt seker des
dat lanceloet gesont es
ende het es opten dach heden
maer vi dage leden
dat icken ten tornoye op enen dach
vorden casteel vander caretten sach
daer tornierde ten selven tide
die coninc bandemagus an dene side
ende die coninc van norgales
an dander side sijt seker des
lanceloet tornierde daer
ende deedt soe wel dat was waer
dat hi verwan in alre wijs
den tornoy ende hadde den prijs
om dat gi bat sult geloven dit
seggic dat hi droech wapene wit
ende halp bandemaguse den coninc
die van norgales waren bi dier dinc
al verwonnen ende ondergedaen
doe seide mijn here ywein saen
du seges ons so goet litekin des
dat men di sculdech te gelovene es
mi dunct dat ic nu wel keren mach
ic hebbe gedaen heden den dach
van deser questen al mijn gelof
dat ic hadde gedaen daer of
nadien dat ic dus gedane nimare
hebbe gehort die naen sprac daer nare
ende sprac mijn here yweine toe
dat hi sonder geselle doe
te hove niet ne mochte varen
hi seide hi mochte wel tuwaren
bohort sprac toten naen daer nare
sech weetstu enichge niemare
vanden hove doets ons verstaen
jay ic here antworde die naen
die coninc artur doet ontbieden
alle den landen dore den lieden
dat hi sal enen tornoy sonder waen
in die beemde van karmeloet doen slaen
opten viiij dach sonder sage
na sinte marien magdalenen dage
ende ic drage oec boetscap van desen
daer sal al die werelt wesen
bohort seide ay god here
nu moetti mi onnen eere
te done mine besichede
dat ic ter tijt moege sijn ter stede
daer die rike tornoy sijn sal
daer die werelt sal vergaderen al
mochtic in tiden comen te desen
ic souds herde blide wesen
so lange spraken si weder ende vort
dat tote yweine sprac bohort
here ic sal u goede bevelen
ic soude gerne des getelen
dat ic ten tornoye mochte wesen
mochtic soe gedoen binnen desen
dat mine besichede ware gedaen
want ic weet wel sonder waen
dat mijn here daer sijn sal
levet hi ende hevet hijs geval
dat hi sonder vangenesse es
om hem te siene des sijt gewes
willic ten tornoye wesen
mijn here ywein seide te desen
onse here moet u geleden
na dat gi van hier wilt sceden
so werwart dat gi henen vart
bohort sciet van hem metter vart
ende die joncfrouwe volgeden naer
die met hem was comen daer
mijn here ywein bleef daer gewont
ende hadde noet ersaters tier stont
hie ende die naen rusten hen int gras
totien dat none leden was
alse die sonne dalen began
ende die heiten leden hi sat op dan
ende reet bi staeden dat hi quam
daer hi ene abdye vernam
van witten nonnen hi ende die naen
beetten van haren perden saen
die vrouwen worden geware das
dattie ridder tongemake was
si quamen jegen ende hare cnapen
ende deden hem af sine wapen
soetelike ende leiden sochte
op een bedde daer hi rusten mochte
ende deden besien sine wonden
ene vrouwe die daer was tien stonden
die hare conste onderwinden vandien
ende als sine hadde besien
si seide ic wane u van desen
binnen xl dagen genesen
hi bleef daer tot dat hi genas
ende als hi genesen was
hi nam an die vrouwe orlof
ende dancte hen sere daer of
dat sine wel hadden ontfaen
hi sciet uter abdyen saen
ende reet die weke dore hi quam
daer hi ene quene vernam
op een arm pert ende helt bi hare
enen naen te voet biden hare
ende slogene met dornen int ansichte
die naen riep hulpe gedichte
mijn here ywein haeste hem saen
om te helpene den naen
ende seide vrouwe om onsen here
laet den naen gaen hets u eere
ende alse die quene sach dat
die gene ridder was dies bat
si seide sine liets dor hem niet
anderwerven sprac hi als hi dat siet
ay vrouwe laet gaen ic bids u
si seide ic souden laeten nu
om uwer beden wille wildi
dat ic heeschen sal doen dor mi
ic sal mine macht doen daertoe
geloefdijs mi seide si doe
alse getrouwe riddre hi seide saen
jay ic mettien liet sine gaen
si dede hem sinen helm afdoen nadien
ende als sine hadde besien
wart si wel ane hem geware das
dat hi een scone welgemaect ridder was
si seide ic versoeke ane u
dat gi doet dat ic sal heyscen nu
hi seide segt uwen wille dan
ic salt gerne vangen an
doe seide si cust enewerven mi
ic sal u danne quite laeten daerbi
hi sachtse ende mercte an hare das
dat si lelijc ende gerompelt was
ende hi lette een stuc daer af
dat hi hare gene antworde ne gaf
alse die hem sconfierde om dat
dattie quene hem te doene bat
si sprac anderwerf ende seide here
ocht in u noit eere
enichge trouwe was so heyschic u
dat gi u jegen mi quijt nu
hi antworde hare al tongemake
vrouwe heyscht mi ene andre sake
ic ne soude dit niet gerne vaen an
neen seit si siedi so scone dan
geonneert moeten sijn gemeenlike
alle die ridders van erderike
om u ende gi nu ter tijt
om dat gi mede ridder sijt
nochtan wanic in alre maniere
dat gi sijt een ribaut een spire
ende in ridders gelike vart over al
om datmen u niet kinnen ne sal
haddi ridder geweest sprac die vrouwe
gine hadt niet gelogen u trouwe
om te laetene u leven thant
si vragede doe hoe hi was genant
ic hete ywein antworde die gone
ende bem des conincs urients sone
gi lieget daer an sprac die vrouwe
gine waret nie bi mire trouwe
des conincs urients sone ywein
want van hem weet ic al plein
dat hi noit en was tot hare
hoberde noch logenare
gine sijts niet ic bemt sijt seker das
hi seide vaste dat hijt was
ende dat hi waleweins neve was toe
alse helpe mi god sprac die quene doe
ic sal ten coninc arture varen
ende ic sal hem oppenbaren
u groete ongetrouwichede
ende si geliet hare tier stede
te varne ten coninc artur wart
so dat ywein al drove wart
ende pensede dat hem beter ware
al dede hijt node te cussene hare
dan te doene ongetrouwede
doe volgede hi hare wat hi mochte mede
hi riepse weder ende si keerde hare
ende geberde ochte sijs blide ware
ende trac bet na also houde
ende alse hise cussen woude
lette sine dat niet mochte sijn
si seide ontbeit een luttelkin
dat hi herde gerne dede
nu doet mi seit si ene andre bede
want ic sie herde wel dat gi
genen wille hebt te cussene mi
siedi ghene pawelgoene
ende si wijsder ij den riddre coene
si seide ic sal quite scelden u
wildi mi leveren enen helm nu
ende een swert ende enen scilt afslaen
die int pawelgoen sijn sonder waen
ic salt gerne doen antworde hi
watter mi af te comene si
si seide nu coemt met mi dan
vart voren seit hi ic volge u an
doe seide die naen lieve here
ne geloeft hare niet in genen kere
si es dat ongetrouweeste wijf
die gi meer siet in u lijf
ontfarmet u van desen lande
dat gedestruert wert te hande
doedi dat si ane u soect here
want gine sult nembermere
dat tienste deel gebetren van dien
dat hem van u te scaden sal gescien
ende gi selve sulter omme sterven toe
mijn here ywein antworde niet doe
mer hi volgede metter vart
die voer ten pawelgoene wart
als sire quamen si gingen saen
in dirste pawelgoen sonder waen
ende vonden op een scone bedde daer
enen helm ende een swert daer naer
es dit dat gi wilt sprac hi
jaet ine heesche niet el seide si
hi gaf hare helm ende swert
ende si naemt beide te haer wart
ende hi vragede hare
ocht hi daermede quite ware
neen gi seit si gine hebt ere
genen scilt af geslagen here
ende hi sloegen af daer naer
nu hanget seit si uwen scilt daer
ende neemt dien scilt daer nare
anders soudemen seggen dat gevlouwen ware
die gene dies dese es sonder waen
mijn here ywein nam den scilt saen
dien hi hadde geslaegen neder
ende lieter den sinen weder
die quene nam den scilt ende tswert
ende sloechse an haers perts stert
ende sleepse daer mede
doer goer ende doer lingine mede
uten pawelgoene met rouwen
sprongen doe xij joncfrouwen
alsi der quenen dat doen saegen
si begonsten weenen ende claegen
ende wringen hare handen daer
ende sleten drovelike haer haer
ende dreven also groten rouwe
alse noit dreef vrouwe ocht joncfrouwe
ende riepen ay arme drovelike
wie hebben gewacht qualike
dat wi sculdech te wachtene waren
ende si riepen met swaren mesbaren
ay ridder die den scilt wech draeget
wat eeren hebbedi bejaeget
dat gi ons hebt onteert nu
ende wi onthervet sijn bi u
ende in drove scalchede gedaen
daer wi nembermee af ontgaen
gi sult qualike moegen sijt seker dies
versetten die scade ent verlies
die de lieden in dit lant sullen ontfaen
van dien dat gi nu hebt gedaen
ende gi sulles hebben luttel bederven
ende gi sulter selve om moeten sterven
ende die van desen lande sullen bliven
arme en ellendichge keytiven
vort wart ane tallen daegen
alse hise soe horde claegen
haddi daer af ontfarmnesse
ende oec groete berounesse
dattie dinc so was vergaen
ende pensede dat hi quaet hadde gedaen
maer hine wiste niet wel waer an
hi ginc toter joncfrouwen dan
ende seide hi soude hen sonder waen
betren dat hi hadde mesdaen
ene joncfrouwe seide doe here
gine betret nembermere
die mesdaet es te groet seide si
gi hebt onhovescheit gedaen daer bi
dat gi hebt bracht in rouwen
van desen lande die joncfrouwen
die u noit ne mesdaeden in u leven
god moete u sulken loen daer af geven
alse gire hebt verdient an
mijn here ywein wert so drove dan
dat hi waende varen uten sinne
ende hi seide joncfrouwe op minne
in wat dingen hebbic hier mesdaen
gi sullet weten sonder waen
ic en vare niet en wech seide hi
ic sal ontbeiden om weten wat si
hi sach altoes die joncfrouwen
weenen ende driven groeten rouwen
doe berau hem sonder waen
dat hi dor der quenen bede hadde gedaen
hi bleef toter vespertijt daer
alse daer nieman en quam hi bant daer naer
sinen helm ende sat op sijn part
ende pensede hi soude riden ter vart
hine woude metter joncfrouwen niet
herbergen daer ende hi sciet
van hem ende bevalse onsen here
maer sine antworden min no mere
ende alse hi van henlieden sciet
die joncfrouwen alle die hi daer liet
riepen even lude here
ridder tuwer groter onnere
moeti varen ende si dreven groet seer
gelijc dat si hadden gedaen eer
hi reet van hem ende hi quam
tere hermitage daer hi herberge nam
die hermite die uut gegaen was
sagene als hi sijn getide las
hi ontfinc sinen scilt ende sijn swart
ende dedene ontwapennen metter vart
ende leidene in die zale
die scone was ende berect wale
om die ridders daer in tonfane
die doer die lande plagen te gane
daer wandelden ridders dat suldi weten
als die maeltijt quam si gingen eten
na etene vragede die hermite das
minen here yweine wie hi was
hi seide hi waer van arturs hove
ende vander tafelronden gelove
ende dat hi was des conincs urients sone
ic weet wel wie gi sijt sprac die gone
ic kinde uwen vader menichgen dach
als ic doer die lande te ridene plach
ic mochte hebben geweest vander tafelronde
geselle mar ic ontseit tier stonde
om enen riddre dire was in
dien ic haette in minen sin
ende dien ic vermincte in enen arm
daer ic omme wart onterft ende arm
die coninc artur was daer omme so gram
op mi dat hi mijn goet nam
segt plegen die vander tafelronden
sulker costumen nu ter stonden
alse si plaegen hier te voren
here ywein sprac laet mi horen
wat costumen si plaegen dan
ic segt u sprac die goede man
alse uterpandragoen te houdene plach
sijn hof te hogen feesten ic sach
alse die vander tafelronden
ten etene saeten dat tier stonden
die clerke die geset waren tier uren
om te scrivene die avonturen
die den ridders daer voren gevellen
ende die si moesten vertellen
al gereet waren ende gingen
te haren taflen van ringe te ringen
ende saegen ochter enich tien stonden
die int ansichte en hadde gene wonden
want tien tiden was costume das
datter geen en sat die ongewont was
hier af gesciede daer ic toe sach
ene avonture op kersdach
die sere besocht was ende diere
nu verstaet in welker maniere
die coninc uterpandragoen
die moegende was in sijn doen
ende die arme ridders minde sere
hi helt hof met groter eere
te cardul in dat lant van gales
daer hi ontboden hadde sijt seker des
groete lieden ende alsi geseten
waeren ter tafle omme eeten
die clerke gingen omme ende vonden
enen jongen riddre sonder wonden
die ter taflen sat ende at
ende si toenden hem tere andre stat
ende seiden dat hire niet sitten ne mochte
om dat hi niet met hem ne brochte
teken datten sittene horde toe
si dedene opstaen ende uutgaen doe
dies hi hadde scande ende onnere
hi seide hine soude nembermere
uutten sittene vander tafelronden
sijn gesteken bi fauten van wonden
hi ginc te sire herbergen wart
ende hi wapende hem metter vart
ende voer int hof ende hi nam
ene joncfrouwe die in sijn gemoet quam
die vorden coninc te diennen plach
daer die coninc ende al thof toe sach
sette hise opten hals van sinen perde
ende voretse sire verde
nieman en was so coene tier stont
dat hi vander taflen opstont
eer men die tafle op dede
die joncfrouwen hadde tier stede
iij broedere die waren gesellen
vander tafelronde daer wi af tellen
sine wouden niet ontbeiden daer naer
dat men die taflen op daede daer
maer si stonden op ende gingen van dan
ende deden hare wapene an
alse die coninc hadde verstaen
dat si also hadden gedaen
hi deetse uten scrifte doen alle drie
ende hi seide daer toe dat sie
nemmermeer ter taflen saeten
dien tijt god woude leven laeten
ende si volgeden den genen an
die haerre suster vorde van dan
ende liepen hem sere op maer hi
was een ridder stout ende vri
ende weerde hem soe inden wederstoet
dat hise alle iij sloech doet
maer hi wert gewont so sere
dat hi ne mochte niet mere
hi viel neder in onmacht groet
gelijc ocht hi hadde gewesen doet
ic quam ende soude daer liden
al gewapent tien selven tiden
als ic dien ridder sach
die soe ter erden gevallen lach
ic reet thant der wart
ic vont daer doet liggen sijn part
alse hi mi sach hi seide here
helpt mi op tpart dies biddic sere
ende vort mi te hove nu ten stonden
ende set mi int sitten vander tafelronden
ende coemt mi daer die doet an
ic salt vele bat te payse sijn dan
ic dede sinen wille daer of
ende ic vordene int hof
alsen uterpandragoen hadde gesien
ende ic hem hadde geseit vandien
dat hi hadde gedaen ende wat hi bat
hi seide hi hadde wel verdient dat
dat men hem daede sine bede
hi deden setten in ene stede
die der tafelronde toehorde
alse der ghenen geslachte dat horde
die hi doet hadde inden strijt
si woudene doet slaen tier tijt
maer die coninc seide thant
waer dat si ane hem daeden hant
hi soutse ontheren sonder sage
die gene en levede maer iij dage
hi starf indie tafelronde binnen dien
dese avonturen sach ic gescien
ende hier omme vragic u
oftmen die costume hilde nu
hi seide dat menre doe niet ne plach
ende dat si faelgierde op dien dach
dat lanceloet ende galehout
ende hestor van mares een ridder stout
bi des conincs bede worden gesellen
vander tafelronde daer wi af tellen
ende gingen sitten sonder wonde
int sitten vander tafelronde
dat ne was bedi si versochten dat
maer om dats hen die coninc bat
dese setten een ander costume daer bi
in die tafelronde ende si
ne was niet min pijnlic dan dander was
daer men hier te voren af las
want haer negeen mochte geleesten
te sittene ter hoger feesten
hine moeste sweren sekerleke
dat hi soude binnen der selver weke
ridder met wapene onder gedaen
die goede man antworde saen
die costume es pijnlic genoech ende swaer
mijn here ywein vragede hem daer naer
ende seide here ic sach heden
in enen dale hier beneden
stonden gerecht ij pawelgoene
daer een boem voren stont int groene
daer een scilt ane hinc ende ic sach joncfrouwen
sere mesbaren met groeten rouwen
die in die pawelgoene waren
weetti waer af dat quam dat mesbaren
nenic sprac hi sonder waen
het ne si ocht ieman hevet mesdaen
jegen mandure den gygant
mijn here ywein sprac thant
here hoe mesdoet men hem dan
ic segt u sprac die goede man
gevielt dat een den scilt af sloege
dien gi saeget ende sijn swert wech droege
ende sinen helm dien wachten die joncfrouwen
die gi segt dat gi saeget in rouwen
hi soude die mesdaet micken thant
so groet dat hi soude al dit lant
destrueren seide die goede man
hi maeget wel destrueren dan
sprac here ywein dat seggic u
ic hebbe den scilt af geslaegen nu
hi seide hem hoe hi dade al
also als hem die quene beval
ende der joncfrouwen rouwe ende verdriet
dat si dreven als hi van hen sciet
alse die goede man dat hadde verstaen
sprac hi gi hebt herde quaet gedaen
want lieve here bi desen done
sal die gygant gaen uten prisone
ende destrueren al dit lant mede
ende setten in swaerre scalchede
alse hi hevet gedaen anderwerf
mijn here ywein sprac beter bederf
wat sal doen die here vanden lande dan
hier en es geen ander here sprac die man
dan hi selve nu verstaet hoe
het was in uterpandragoens tiden also
datmen hier int selve lant
negene lieden dan gygante ne vant
die hier in wandelden in foreesten
ende in bergen gelijc beesten
ende si sloegen al te doet
so wat hier quam cleine ende groet
alse die coninc artur te lande quam
ende hi van desen duvlen vernam
die so groet waeren hi quam in dit lant
ende sloech doet al dat hi vant
ende als hi ten ingange quam
van desen foreeste tornich ende gram
vant hi in ene roetse bedect
ene joncfrouwe diere in was getrect
ende hilt in haeren arme sijt seker das
een cleine kint dat haer sone was
si was sere groet ende openbaer
nochtan en had si maer xv jaer
ende alse die coninc doet woude slaen
so seide daer een ridder saen
woutse die coninc laeten te live
hi woutse nemen tenen wive
die coninc gafse hem thant
ende gaf hem daer mede al thant
ende liet hem lieden daer ter stede
om tlant te bedrivene mede
dat kint wert binnen xiiij jaren so groet
datmen nie vant sine genoet
die stiefvader maecten ridder daer naer
als hi hadde xv jaer
hi was so starc datmen in dat lant
genen gewapenden ridder ne vant
hine leiddene in diere gebare
op sine hals of hi i cleine kint ware
op enen tijt maecte hi gram
sinen stiefvader so dat hi quam
sloechgene ende die gygant
sloech sinen stiefvader doet thant
alse die moeder dat sach
gaf si den sone enen slach
doe sloech hi die moeder doet sciere
ende hem bleef tlant in diere maniere
alse dat saegen die vanden lande
si deden hem manscap thande
om dat si te sekere souden wesen
ende alse hi boven was van desen
warp hise in scalcheden met machte
ende nam die joncfrouwen met crachte
ende alser enich sprac daer jegen
si was thant doet geslegen
so dattie lieden om dit doen
in een ander lant souden hebben gevloen
maer dat i avonture gevel
dies mach i jaer sijn leden wel
dat ic u seggen sal hort na mi
hi quam op enen tijt gereden hier bi
daer hi ene scone joncfrouwe vernam
die hem te gemoete quam
ende enen ridder bi haerre side
die si gesekert hadde tien tide
die ridder vacht jegen den gygant
diene doet sloech thant
ende hi voerde die joncfrouwe
die des hadde groten rouwe
ten castele vanden berge binnen
ende versochte daer van minnen
si antworde wat haers gesciet
dat sine mochte minnen niet
also lange alse hi ware so wreet
hi antworde hare gereet
hi soude hem betren sonder waen
hoe dat hi te voren hadde gedaen
waer bi magics geloven sprac si
ic salt u sweren antworde hi
dat ic in desen lande genen man
noch wive mesdoen en sal vortan
ende gine sult seidi si wats gesciet
uut desen castele comen niet
het ne si om te done wrake
van uwer scanden ende bi dier sake
sal ic doen dat gi wilt hebben gedaen
hi sekeret hare ende swoer saen
die gygant bleef hi deser dinc
inden casteel dat hire uut niet ne ginc
ende alse hi hadde geweest daer
in deser maniere i half jaer
hem begonste te verdrietene sere
ende sochte engiene ende kere
ende occaisoen dat daertoe dochte
dat hi uten castele comen mochte
ende dede den scilt hangen doe
anden boem die gi saeget ende daertoe
sijn helm bringen int pawelgoen
ende sijn swert dat gi saeget om dat doen
ocht enich ridder den scilt af sloege
dat hi dan mochte bi gevoege
den casteel rumen ende die stede
sonder enigche meinedichede
alse die vanden lande verstaen
hadden wat hi hadde gedaen
setten si daertoe xij joncfrouwen
dat si teser dinc souden scouwen
ende dat si souden verbieden
wandelende ridders ende vreemden lieden
hare hande daer an te doene
ende datselve waren ghoene
die selve daer gi na vraeget
die gi so sere wenen saeget
nu sal dilevereert sijn die gygant
ende sal doet slaen al dat es int lant
ende die ridders in allen deele
sullen vesten hare castele
ende niet daer ute dorren comen
nu hebbedi gehort ende vernomen
wat die joncfrouwen meenden
mettien dat si so sere weenden
ende wat pine te comene staet
in den lande van dier daet
mijn here ywein seide thande
hets mi leet van dien vanden lande
want sine hebben niet verdient dies
dat si souden hebben sulc verlies
dien nacht bleef mijn here ywein daer
ende opten andren dach daer naer
alse hi messe hadde gehort
quam hi al gewapent vort
ende was geseten op sijn part
ende alse die goede man geware wart
dat mijn here ywein des gygants scilt
ane sinen hals hangede hilt
hi seide here om onsen here
en draeget den scilt niet vort mere
bedi dragedine vort an
gine vint in dit lant genen man
hine sal u deeren met al sire macht
hi seide ic en hebbe niet gehacht
dat ic enichgen andren dragen sal
mettien hine goede beval
hi ontmoette ij joncfrouwen
ende alsi des gygants scilt scouwen
worden si soe vervaert met allen
dat si enen brec lieten vallen
dien si vorden ende si vlien
ende mijn here ywein wert nadien
so dat hi doutste achterreet
ende namse biden breidele gereet
ende vragede waer omme si vlo soe
si antworde dat si vloe
omden scilt die gi af hebt geslegen
want als ic u irst quam jegen
ic waende gi had geweest thande
die here hier van desen lande
ne en vervart u niet seide hi
u en sal niet messcien sprac hi
here dat ne salt van u ic wane
doe sciet mijn here ywein dane
ende reet dat hi quam omtrint middach
daer ene scone valeye lach
ende daer stont ene scone fonteine
onder ij bome vanden pleine
hi vant ij joncfrouwen die daer saeten
ende enen sciltknecht ende aeten
hi groettese ende na desen
hieten sinen willecome wesen
ende baden hem so vele dat hi sat
met hem neder ende at
ende alse hi een stuc hadde geseten
ende hi wel na hadde geeten
seide die ene joncfrouwe here
set uwen helm op u hoeft mere
ic sie enen ridder comen nu
mi dunke dat hi coemt op u
siedi gewapent gi sult bi desen
vele te sekerre moegen wesen
mettien hi sinen helm bant
die ridder quam tote hem thant
ende als hi minen here ywein sach
hi sprac dief god geve u quaden dach
twi hebbedi dit lant gedestruert
met dat gi den duvel hebt dilevereert
vanden prisone daer hi in lach
daer tlant bi pays te hebbene plach
dat moetti metten live becopen
hi ginc hem metter vart oplopen
ende mijn here ywein sat op sijn pert
ende liet weder lopen te hem wert
si vergaderden beide soe
dat si ter erden vielen doe
si stonden op op hare voete
elc sloech andren vele onsoete
ende vochten so lange sonder sparen
dat si beide vermoyt waren
so dattie ridder was bedreven daer toe
dat hi niet meer en mochte dogen doe
ende hi hem genaden bat
ende hem sijn swert opgaf na dat
ende geloefden sinen wille
te done bede lude ende stille
mijn wille es sprac here ywein dattu
gaes ten castele vanden berge nu
ende ochtu vints den gygant daer
sech hem dat al openbaer
dat ywein des conincs urients sone
hem ontbiet dat hi es die gone
die hem tonwerden sinen scilt af sloech
ende dat hi dit ongevoech
optie vanden lande niet ne wreke
maer dat hi hem soe bespreke
ocht hi op hem come ende werden daer
ende jegen hem met stride worde gespar
die ridder antworde daer naer
here wildi danne dat ic ga daer
jay ic sprac mijn here ywein mettien
dander sprac dat ne sal niet gescien
ic en ginger niet om al arturs lant
mijn here ywein seide thant
du sulster gaen ocht ic slae di doet
ic hebbe liever sprac dander al bloet
te stervene dan te gane daer
mijn here hief den slach daer naer
alsen die ander comen sach
hi seide alse die ontsach den slach
eer ic sterve ic salre eer gaen
maer wart mi daer iet mesdaen
die scande sal uwe sijn
ende die scade sal wesen mijn
hi seide dine sal niet mescien
ganc sekerlike ende na dien
vragede hem hoe dat hi hiet
ic hete tridan vanden plessiet
hi reet van hem tes hi vernam
dat hi ten castele vanden berge quam
hi beette vorden graet thant
ende ginc op toten gygant
die noch niet hadde gehort das
dat sijn scilt af geslegen was
doe seide tote hem die gone
mi sont tu des conincs urients sone
mijn here ywein te seggene u nu
dat hi in despite van u
uwen scilt af geslaegen hevet
ende wreectijt op el ieman die levet
hi ontbiedt u dat geloefheit es
ende wildi wrake nemen des
so volget hem of gi wilt nare
gi sult sijns wel worden geware
bi uwen scilde dien hi dreget
alse die gygant hort wat hi seget
hi wort so drove in sinen sin
dat hire met pinen bleef in
ende hi in lange niet en sprac i wort
ende alse hi sprac hi seide vort
waer lietstu den genen die mi
so sere hevet mesdaen doe seide hi
here ter nedere fonteine
lietic minen here yweine
nu delic di een spel sprac die gygant
ine wil di niet slaen nu thant
maer ic sal di doen leven alsoe
dats die gene sal emmertoe
hebben verwijt die di sinde in die lant
du moets verliesen ene hant
ocht enen voet over minen scilt
dien hi wech droech doet welc gi wilt
want dune moeges mi niet ontgaen
sonder deen vanden tween sonder waen
ende alse hi geware wart das
dat hi tsire doet comen was
ocht sere verminct te sine
hi was drove int herte sine
doe bat hi hem groet genaden
maer dat ne stont hem niet in staeden
ende hi proefde in allen sinne
ocht hine met beden mochte verwinnen
maer dat ne mochte hem niet dieden
so dat hi die hant moeste bieden
ende hi sloechse hem af thant
doe viel hi in onmacht thant
ende alse hi bequam hi seide vort
toten gygante dese wort
here gi hebt grote wreethede
ane mi gedaen hier ter stede
ende gi hebt gedaen dus groet quaet
ende onteert sonder mine mesdaet
god laete mi leven tote dien tiden
dat mijn here wrake moet ontbiden
hi voer also tongemake van dan
die gygant dede sine wapine an
ende gereide sine vart
hi sat op een starc swert part
ende hinc an sijn archoen ene haecse
ende ene sware loedene maetche
ende reet vanden berge neder
met sulker droefte wech ende weder
dat sceen dondren so waer hi quam
so dat hi in sinen wech vernam
biden wege ij pawelgoene
staende hi reet thant in die gone
ende warpse ter erden thant
ende daerna hi in dander vant
enen ridder ende ene joncfrouwe mede
slapende op een bedde bede
doe trac hi uut sijn swart
ende sloech hen thoeft af ter vart
ende bantse an sijn hartsoen daer nare
van sinen gereide biden hare
ende reet daer hem die here vermaende
dat hi sinen scilt vinden waende
ende alse hi miste van dien
die hem sine oegen hadde gesien
verkeren ende sine tanden daertoe
hadde gehort criselen doe
ende sijn hoeft queken tot desen
hi moeste van groter herten wesen
hine hadde hem verveert sonder waen
so vreselike was hi gedaen
hi sloech die pawelgoene te neder
ende al dat vor hem was wech ende weder
maer het geviel wel daeran
dat hi ne vant wijf no man
ende als hine vant cleine noch groet
dat hi machte slaen te doet
hi helt stille alse lyeberde plegen
alse die bisen hebben verslegen
ende si niet meer vinden moegen
daer si wreetheit an moegen toegen
daerna hi den boem versach
daer sijn scilt an te hangene plach
daermede vernuwede met allen
sine erscap die nine mochte vallen
voer dien dat hi hadde geslaegen doet
die hem gedaen hadde dien groeten noet
hi reet vort verwoet ende gram
so dat hi tenen foreeste quam
ende hi sach al omme mettien
ocht hi huus ocht casteel mochte sien
daer hi mochte dien nacht mere
herbergen want het donkerde sere
ende hine versach dinc negene
dan een pawelgoen allene
in een dal dat verre van hem stont
hi reet der wart te dier stont
ochten jagede die viant
als hire quam hi beette thant
hi vant daer ij ridders die saten
met ij joncfrouwen ende aeten
die den gygant sere ontsagen
ende hem verveerden als sine sagen
si waenden wel doe doet wesen
hi beette vanden perde na desen
ende dede den breidel af ende liet gaen
hi was van hongere ende dorst bestaen
hi sat met hen sonder spreken neder
ende nieman en sprac hem weder
ende alse bi genoech hevet geeten
gaet hi ten perde ende esser op geseten
ende reet ten pawelgoene wart
ende veldene metter vart
ende sloech doet die ridders bede
ende die ij joncfrouwen mede
doe reet hi van daer also
het was donker nacht nochtoe
hi reet daer hi vinden waende
lieden verwoet ende nederslaende
vor hem tinten ende pawelgoene
ende loedsen met verwoedden doene
hi sloech doet dat hi mochte scouwen
ridders vrouwen ende joncfrouwen
ende en hadde van hen tien stonden
niet meer genaden dan van honden
dus reet hi dien nacht sonder sage
ende sliep een lettel vor dien dage
in een dal op ene fonteyne
nu hort van minen here yweine
alse hi vander joncfrouwen sciet
daer hi mede at hine helt op niet
hine reet al dore dien dach
so dat hi enen tor versach
op enen marasch vor hem staen
hi vor daer om herberge saen
die brugge was op als hire quam
hi riep in als ment vernam
vragedem een knape wat hi sochte
hi vrageden ocht hire herbergen mochte
die knape vragede also houde
sinen here ocht hine herbergen soude
die here antworde ja hi
op dattie ongetrouwe ridder niet ne si
die destruert heeft dit lant
die knape antworde hem thant
daer af besiet hoe dat gi wilt
hi draeget enen witten scilt
die met swerte bedroept es
ay sprac die ridder sijt seker des
die selve es die gone
hi wapende hem ende sijn sone
die een starc jonc ridder was
ende hi vermat hem sere das
dat hi soude wreken al dat lant
vanden ongetrouwen ridder thant
ende alsi beide gewapent waren
lieten si die brugge neder varen
ende sprac te mijn here yweine wildi
te nacht herbergen met mi
jay ic here sprac ywein te desen
maget bi uwen wille wesen
jaet antworde die ridder sciere
het sal sijn in sulker maniere
dat gijs u en beloeft nembermere
want gi sulter om sterven eere
dat gi van hier sult moegen ontgaen
want gi sult hier bliven gevaen
om dat gi hebt gestuert dit lant
doe liepen si hem op al thant
ende hi weerde hem na sire macht
alse die was van groter cracht
ende sloech op hen lieden so sere
dat hi hen dede meerre dere
dan si hem in alre wise
ende weerde hem so dat hise
achter dreef over voet
toter bruggen die an tfosseit stoet
ende hi voer opten vader saen
die hem vele pine hadde gedaen
ende sloech na hem tien tiden
die des slaeges niet ne dorste ontbieden
hi trac den breidel so te hem wart
dat hi viel int water ende sijn part
ende mijn here ywein na tgone
liep sere ende starke op den sone
ende geraecten so wel
dat hi vanden perde vel
alse ywein wert geware das
dat hi van hen beiden verlost was
was hi blide in sinen moede
alse die verpijnt was ende moede
hi voer wech pensede mede
dat hi voer herbergen tere stede
want hine was niet wel comen daer
ende hi voer te iij herbergen daer naer
daer hi niet herbergen ne mochte
nochtan dat hire herberge sochte
doe trac hi bi ere fonteine
ende hi beette daer in enen pleine
ende dede sinen helm af metter vart
ende hi ontgorde sijn swart
ende leide sinen scilt neder ende lach
onder enen kerseboem dien hi daer sach
ende sliep thant in dat gras
alse die moede van ridene was
alse hi ontspranc hem dochte dat hi
terdinge van perden horde daer bi
hi sach ute ende vernam
waer die gygante gereden quam
met meerre geruussce sonder waen
dan xx ridders souden hebben gedaen
ende hi voer al te stucken slaende
dat vor hem was alse hi quam gaende
alsen mijn here ywein hadde gesien
hi kindene wel thant nadien
dat hi so groet was ende riep sonder sparen
na hem dat hi niet ne soude ontfaren
here ridder ontbeidt dies biddic u
ic ben die ghone die gi soect nu
maer dat en verstont niet die gygant
hi was hem sere ontverret thant
mijn here ywein pensede alsoe houde
dat hine niet verliesen ne soude
hi sat met haesten op sijn part
ende reet naden gygant metter vart
so dat hi bi enen bossce quam
daer hi een cleine casteel vernam
die die casteel vanden trepasse hiet
als hi ten castele coemt hi siet
v ridders al gewapent thant
elc ene glavie in sine hant
ende seiden siet waer die dief coemt
die dit lant al heeft verdoemt
si liepen hem op ende sloegen
so dat sine ter erden droegen
ende gaven hem ij sware wonden
ende sloegen sijn pert doet tien stonden
ende vingene ende toegen hem den helm afsaen
ende seiden si souden doet slaen
het ne ware dat hi genade sochte
hi was so onder dat hi ne mochte
hem i wort niet antworde daer toe
si daeden hem sine wapen af doe
ende dedene int prisoen daer naer
ende seiden si souden houden daer
tote dat manduit daer quaeme in tlant
ende si soudene hem leveren thant
sinen wille mede te doene
si hildene also inden prisoene
daer hi also ij dage lach
datten noit nieman ne sach
maer opten derden dach na dien
quamen die vrouwe vandaer binnen sien
si vrageden hoe hi geheten was
mijn here ywein antworde das
dat hi was van arturs hove
ende vander tafelronden gelove
ende hiete ywein dat die coninc
urient sijn vader was in waerre dinc
si seide mi es leet nu ter tijt
dat gi in desen prisone sijt
want gine sult na mijn waen
niet lichtelike moegen ontgaen
sonder doet ocht sware dere
men haet u hier binnen so sere
hi seide hets mi leet ic moet van dien
gedoegen dat mi sal gescien
doe seide die vrouwe tot hem here
u vader hadde wilen eere
minen vader groet goet die was
geheten die grave van trepas
magic ic saels verdienen an u
hem ne magics niet danken nu
ende en scoffiert u altoes niet
om dinc die gi hort of siet
want ine soude niet wel moegen
in en gere maniere gedoegen
datmen u scande ofte scade
van uwen lichame daede
ic soude u ute helpen eere
wistic datmen u woude doen deere
mijn here ywein dankets hare sere
die avonture swiget nu mere
van hem te sprekene meer worde
ende wille spreken van bohorde
hoe hi metter joncfrouwen sine vart
maecte ter joncfrouwen van gauloye wart
daventure seget hier ter stede
alse bohort was gesceden
van heren yweine dat hi doe
dien dach reet ende den andren toe
metter joncfrouwen dat hi ne vant
negene avonture in dat lant
daer men iet af vertellen mach
soe dat hi quam opten derden dach
ten castele van galoye gereden
daer di vrouwe lange hadde ontbeden
om te weten niemare daer of
daer si om hadde gesint in arturs hof
ene joncfrouwe dat si haer brochte
sorcors oft sijt hebben mochte
ende als di vrouwe werd geware
dat bohort quam vechten over hare
si was blide ende dede knapen
comen die hem af daden di wapen
ende daden hem an neuwe cleder doe
scarlaken roc mantel toe
ende bat hen allen minsten ende meesten
datse met hem souden sijn in feeste
ende als die maeltijt was gedaen
dede di vrouwe met hare gaen
bohorde in enen boengaert
ende ene joncfrouwe was met in di vaerd
alsi beide geseten waren daer
di vrouwe sprac te bohorde daer naer
here danc hebbe god ende gi
gi sijt hier comen tote mi
om ene mine besechede
daer ic u ombe versoeken dede
die willic u ontecken algader
hets waer dlant dat mi liet min vader
was groet ende wijt sekerlike
van ridders van porters desgelike
ende ic en gewan noit man
die mi onlost dede daer an
sonder des hertogen gahanius sone
die mi mesdaen heeft want di gone
heeft mi enen casteel ontcracht
tonrechte met sire macht
die in een eylant es gestaen
ende hoet toequam suldi verstaen
dat eylant sceet onser beider lant
het plach hier vore alsict vant
algemene te sine dat sijn
vader alse vele hadde als de mijn
sider had allene mijn vader
hoe dat toe quam willic u secgen algader
die hertoge gahanis was ter uren
sere gehaet van sinen geburen
om dat hise torlogene plach
ende quaet dede nacht ende dach
soe dat hi daer tenen tiden
dore een foreest soude liden
dat in sire viande lant was
ende sijn viande werden geware das
ende vingene ende leiden gevaen
ende als hi niet en mochte ontgaen
bider macht van sinen lieden
dedi minen vader ontbieden
ende bat dat hi hem hulpen woude
want hijt hem gerne lonen soude
minen vader ontfermes mettesen
om dat si gesellen hadden gewesen
van wapenen in hare joget
ende dede hem dese doget
dat hi met here voer optie goene
die den hertoge hilden in prisone
ende deetse onder tier stont
ende brachte den hertoge weder gesont
hier bi werd die hertoge sere vrient
minen vader dies wel hadde verdient
ende dede maken altehant
enen casteel in dat eylant
daer hi noch steet starc ende scone
ende gaven minen vader te lone
van dat hi hem in staden stoet
ende alse min vader was doet
sloech ic min hant anden casteel
daer nieman el ane hadde deel
ende hiltene lange stont
dat mi nieman daer af weder stont
des es nu leden drie jaer
dat quam shertogen soene daer
met lieden ende met groter macht
ende voer daer in met sire cracht
ende sloechse al doet binnen desen
die met hem niet wouden wesen
ende alsic hadde verstaen
die overdaet die hi hadde gedaen
ic dedene in talen doe setten
van sconincs pellis wegen bi wetten
hi seide men mochte hem daer of
nigeren lachter spreken in geen hof
want di casteel was sin ervechede
om datten sijn vader maken dede
ic seide hi seide onwaer daer an
ende dat ic gereet was te bringen man
daer ic met op hem proven soude
op dat hijs hem verweren woude
dattie casteel met meerre rechte mijn
sculdech was te sine dan sijn
hi hitene mi soeken scire
ende seide dat icker in ander manire
nembermer voet in sette vort an
noch van minent halven geen man
doe sindic op grote trouwe
in sconincs arturs hof dese joncfrouwe
daer gi met hier sijt comen nu
des dankic gode ende u
wi moten maken onse vart
mergen tes conincs pellis hove ward
here opdat u wille si
ende gi sult bieden over mi
dat gi den camp wilt angaen
ic saelt gerne doen antwerdi saen
dien nacht was wel ontfaen bohort
des ander dages alsi hadden gehort
messe ende geten doe voren si
te hove werd die joncfrouwe ende hi
tien tide was pellis di coninc rike
ten castele van corbenike
daer gi af mocht hier voren
anderwerf daer tale horen
tirst dat sire quamen die joncfrouwe ginc
ende presenterde vorden coninc
haren riddere ende na tgoene
was ontboden des hertogen sone
di daer quam soe hi irst mochte
ende met hem hondert ridders brochte
daer was soe gesproken dat si
in enen beemt souden vechten daer bi
ende alse wouden die heren
te harre herbergen keren
die coninc vragede enen ridder das
oft hi iet wiste wie bohort was
die ridder antwerde dat hi verstonde
dat hi was vander tafelronde
ende dat hi lanceloets neve was
als die coninc wiste die waerheit das
hi quam tot bohorde ende dede
hem al die ere die hi mochte mede
ende hi ontboet sire dochter daer nare
dat lanceloets neve daer ware
dat sine ter vart come besien
ende si quam sere blide vandien
ende dedene ontwapen daer nare
ende dedene bliven met hare
ende die vrouwe van galoie daer naer
ende deetse in een camere sijn daer
biden proiele daer lanceloet
dat serpent hadde geslegen doet
savons alsmen hadde geten
leide si bohorde dat suldi weten
die tomme die lanceloet op hief besien
ende toende hem tserpent te dien
dat lanceloet doet sloech ende noch daer lach
bohort seide alsi dat sach
wel sijn groet sonder gelike
mijns heren dade gewarlike
ende sine gewerke sijn oppenbare
boven allen anderen harentare
dien nacht was hi wel ontfaen
sander dages hordi messe saen
ende bat onsen here daer hi lach
dat hine behoeden moeste dien dach
van ongevallen ende van rouwe
soe dat hi di clage der joncfrouwe
te rechte moeste bescermen vort
tirst dat hi messe hadde gehort
quam hi gewapent vorden coninc thant
daer hi des hertogen soene vant
alsi beide int hof waren comen
had die coninc gerne ondernomen
ende pais gemaect onder hen tween
om dat bohort een jonc man sceen
ende hi vrese hadde om bohorde
tirst dat bohort dat verhorde
verboet hi der joncfrouwen dat si niet
pais ne maecte wats gesciet
sine hadde haren eysch vander dinc
si seit alsoe den coninc
dat anders geen pais mochte wesen
men beterde hare wel tot desen
van dien dat haer was mesdaen
moralles antwerde saen
dattie camp ember sijn soude
si sciden uter zalen alse houde
ende saten op haer parde verdect
met ysere ende wel berect
ende voren inden beemt die de coninc
hadde doen bereiden om di dinc
met corden ende met staken
ende hadde also besproken di sake
dar biden wisdome vanden baronen
datmen houden soude den gonen
over verwonnen diemen irst sage
buten den corden sonder sage
tirst dat si int parc sijn comen
ende elc anderen heeft vernomen
si liten lopen ende staken
elc op anderen dattie scilde braken
ende si beide vielen ter eerde
ende op haer lichame die perde
moriales was gequetst onsochte
hi stont op so hi best mochte
ende trac sijn swert al uten scoe
ende decte metten scilde doe
ende bohort slogen opten helm doe
dat swerd sanc ten bene toe
so dat hi thant waende bederven
ende sonder biechte sterven
doe trac hem bohort den helm af
ende met enen slage di hi hem gaf
metten apple van sinen swarde
dede hine bloden harde
ende seide hi souden thoeft slaen ave
en ware dat hi hem opgave
doe bat hi genade metter vard
ende gaf bohorde sijn sward
bohort ontfinct ende doe quamen
die ten campe ware namen
ende deden trecken morales
uten campe sijt seker des
die coninc hadden onthoeft saen
ende uten lande gejaget sonder waen
maer dat daer vore di barone baden
dat hi hem dade genaden
hi litene daer bi int lant
bohort sprac ten coninc te hant
here hebbic vanden campe gedaen
dat ic sculdech was di coninc seide saen
jagi doe seide bohort mere
ic bidde u dat gi dan here
den casteel der joncfrouwen geeft
te lene dine gewonnen heeft
metten campe bi ure genade
die coninc seide dat hijt gerne dade
hi goetde der joncfrouwen daer mede
dies hem sere dancte ter stede
ende si deden al sonder beiden
bohorde ontwapen ende seiden
sine litene niwerinc varen
si leiden inden castel twaren
entie joncfrouwen minste ende meeste
dancste ende hadden feeste
ende songen ende waren blide
tot dat quam te vespertide
datmen vanden avonde ginc eten
daer waren te gadere geseten
des conincs pelles dochter ende bohort
sine brachte tien tide niet vort
dat heilech grael alsi plach te voren
dat was om datse hadde verloren
haren magedom want daerbi
ne mochte noit comen si
den dienst vanden grale te doene
alsi te voren was gewone
want di gene di dienden vort vat
moesten maget suver sijn om dat
was si vanden dienste gedaen
ende ene andere in haer stat ontfaen
hi anebedet oetmodelike
ende hi weende erstelike
want hi was wel bepenst das
dat tgene theilege grael was
daer hi af hadde gehort tale
tirst dat si dorgaen hadde di sale
worden di taflen met goder spisen
vervult wel in alre wisen
doe worden di gene blide bi desen
die te voren drove hadden gewesen
maer wie drove was ofte blide
die joncfrouwe die sat bi bohorts side
ne dreef bliscap ne gene
maer si was altoes in wene
ende bohort die des hadde rouwe
seide wat dodi scone joncfrouwe
sine antwerde hem niet een wort
maer si sprac tharen vader vort
ay here dit hebdi benomen mi
met uwen werke doe seidi
dochter ic deet omt goede sonder waen
ende dat hier ane es gedaen
dan es men sculdech genen man
dan mi vort te tiene an
savons was bohorts bedde doen maken
in ene camere bat af om di saken
datmen nine woude dat hi ter uren
int palais lage dor daventuren
diemen daer dicke in gescien sach
hi sliep tot dien dat was dach
alsi messe hadde gehort hi quam
anden coninc daer hi orlof an nam
dine gebrachte met groter feeste
toten ingange vanden foreeste
ende die joncfrouwe van galuoie
gebrachtene met groter joie
haer x van ridders die sere
allegader baden den here
oft hi in dat lant quame na dien
dat hise soude comen besien
alse bohort sciet van hare
hi quam tere hermitagen daer nare
ende die gode man quam gegaen
uter kerken jegen hem saen
soe dat bohort an hem versochte
oft hi daer in herbergen mochte
wie sidi sprac dermite doe
ic hore tarturs hove toe
seide bohort toten goeden man
ay here gi sijt vanden ridders dan
die in dit lant ende in vele hoeken
wonderlike aventuren soeken
hi seide here gi segt waer
di gode man seide comt hier naer
hi dede comen enen seriant
dine ontwapende te hant
die gode man vrachde bohorde doe
hoe hi hite hi antwerder toe
here ic hete bohort van gannes
ende als hi di waerheit wiste des
here wel moetti sijn comen dan
en es in aldie werelt man
die mi bat mochte comen wesen
bedie ic was lange vor desen
uwes vader knape ende die mi
riddere maecte ende bedi
dedi hier stichten dese stede
ende dese capelle mede
ende ene guldine crone di hier es
gaf hi hier binnen sijt seker des
om ene ere die hem dede
onse here te deser stede
ende wildi ic sal u vroet maken das
eer gi van hier sceet wat was
in waende niet sprac bohort na desen
dat min vader hier iet hadde gewesen
ende woudi ic sout weten wel
wat aventuren hem hier gevel
die gode man sprac gi selet weten
maer wi moten tirst hebben geten
si gingen sitten in een proiel
alsi geten hadden een deel
vrachde die gode man om niemare
hoet met lancelote ware
hi seide ic wane hi es gesont
die hermite seide tier stont
van sinen ridderscepe wat segdi
es hi alse werd als men seget mi
bohort seide sijt seker des
dat hi min here ende min neve es
hier bi en secgic hier ter stede
van hem noch logene no waerhede
prisdickene gi sout wanen daer of
dat ict dade om sinen lof
ende lachterdickene gi sout daer bi
over logener houden mi
niet bedi datten heden den dach
nieman te rechte lachteren mach
ic sal u secgen sonder sage
waer bi dat ict nu vrage
alsi was geboren ic was dan
met sinen vader den coninc ban
in hadde niet ridder geweest iij maende
die coninc en beval mi ende maende
tenen hermite te varne daer bi
die bi trebes woende ende met mi
x ridders daer dat kint tier stede
soude ontfaen sijn kerstenhede
daer wi metten hermite vonden
enen man di clerc was tien stonden
een vroet philosofe die vandien
gnoech wiste dat soude gescien
alst kint gedoept was die man
bat datment hem liet sien dan
als hijt sach hi seide tier uren
van deser cleinre creaturen
sal selke prouetse comen hier nare
dat vander waerdecheit van hare
al ridderscap sal verliecht wesen
wi hadden groet wonder van desen
wi verteldent sinen vader den coninc
die harde blide was vander dinc
dit comt mi allen tijt te voren
alsic van hem mach spreken horen
dus sprakesi toter maeltijt ende si aten
int selve proiel daer si in saten
alsi geten hadden sprac bohort
toten goeden man dese wort
here nu segt mi die aventure
die minen vader gevel ter ure
doe hi dese capelle mede
dede maken ende dese stede
die hermite seide alse ontfinc
sine crone artur die coninc
quamen vele hoger barone
om hem feeste ende ere te doene
als u vader met sinen ridderscape
kerde ende met sinen geselscape
soe wachtene cerces die coninc
vanden roden castele bi dier dinc
om dat hi te hemward droech nijt
om enen sinen broder dien op enen tijt
die coninc u vader sijn leven nam
ende als hi op uwen vader quam
metten lieden die hi hadde getrect
en vant hine niet so omberect
hi ende die liede sijn
en scenen al wit yserijn
en waren cc man
sonder die hem quamen an
die strijt duerde toter nacht toe
si maecten starken vrede doe
toten anderen dage om di dinc
doe ontboet bohort die coninc
cerces den coninc dat hi
jegen hem quame spreken daer bi
op sekeren vrede ende hi quam daer
bohort die coninc seide daer naer
here wat redenen hebdire toe
dat gi mi op gelopen hebt soe
ic hebt gedaen sprac die coninc bloet
om minen broder di gi sloget doet
die coninc bohort seide daer jegen
al was u broder doet geslegen
dan souden te rechte niet nochtan
ontgulden min man ende u man
maer haddi gedaen van desen
als gi sculdech had gewesen
gi had den strijt ontboden mi
met uwen lichame van dien dat gi
segt dat ic hebbe mesdaen u
dus hadde el nieman nu
dan ic becocht die mesdaet
cerces seide dits goet raet
ic wille wel dat si alsoe
si sekerden beide den camp doe
ende dedent haren lieden verstaen
wat si hier af hadden gedaen
des ander dages omtrent primtijt
vergaderden hier in een crijt
in dese plaetse die ij coninge
ende josterden onderlinge
soe dattie coninc bohort des geloeft
den anderen af sloech sijn hoeft
ende sine liede lipen op sware
des conincs cerces lieden daer nare
ende slogenre vele sonder mate
ende vingen sinen drossate
daer hi hoetde ende weren dede
sijns heren grote rijchede
doe hi was gevaen hi was vervart
ende sprac das ten coninc bohorde ward
here woudi mi laten leven
ic soudu die scoenste crone geven
die gi noit saget na minen waen
die coninc wouden niet doet slaen
om die mesdaet van sinen here
ende scouten quite vort mere
ende hiet hem die crone bringen
hi ginc in een bosch naden dingen
daer hi vor enen sicamor te hant
in enen put die crone vant
ende gaf den coninc die crone
om dat hine leven liet te lone
die coninc sach die crone di rike
ende scone was sonder gelike
hi vrachde sinen lieden ter stede
wat hi doen mochte daer mede
en wat hi geven soude onsen here
die hem dede die grote ere
dat hi den coninc verwan alsoe
si seiden sine wistenre wat raden toe
dat hijs dade sinen wille al
ic secgu wat ic dan doen sal
om di ere di mi god heeft gegeven
in die plaetse hier beneven
willic ene capelle doen maken
ende mergen beginnen doen die saken
ende hier bliven tessi volmaect es
ende ic wille sijt seker des
datmenre in dine onsen here
tallen dagen vortwerd mere
doe ontboet u vader te hant
al die metsenaers di waren int lant
soe dat dese stat was al gereet
ende gemaect eer die maent leet
ende in gedinkenessen sonder waen
vander eren di mi god hier heft gedaen
willic sprac hi dat daer af te lone
blive des conincs cerces crone
als lange als di capelle staen sal
ende als di capelle was gemaect al
ic die in den wijch gewont was sere
bejagede anden coninc min here
dat ic mi begaf hier orlof
want ic hadde gedaen belof
behildic inden wijch min leven
dat ic mi dan soude begeven
ende die coninc al dedijt node
gedoget om die minne van gode
omdat hi sach dat ict begerde soe
ende liet hier rente daer toe
dat icker mochte leven bi
ende die hier comen souden na mi
ende alsi wech was ic sochte dan
soe dat ic vant enen goeden man
die mi genas ende ben soe gediet
dat ic te pristere was gewiet
ende hebbe hier geweest tot nu
in sach noit sint man dan u
die van sinen lande was comen
ende noch enen dien willic nomen
die des conincs bans petrijn was
ende hiet bavijn sijt seker das
die mi vertelde algader
van uwer moder ende uwen vader
ende hoe si starf in religione
si spraken lange van desen done
toter nacht ende gingen slapen bede
bohort entie hermite mede
des anderdages vor wech bohort
alsi messe hadde gehort
ende gemoette in sire geverde
ene joncfrouwe met enen swerten perde
hi grotese als hise sach
ende si ontboet hem goden dach
si besagene wel ende daer nare
vrachde si hem wie hi ware
ic ben sprac hi van arturs hove
ende vander tafelronden gelove
ic hete bohort ende ic bem
lanceloets neve si sprac tot hem
dat gi lanceloets neve sijt daer of
ne heeft hi gene ere no gi lof
want gi een der bloetster riddere sijt
dien ic noit sach vor desen tijt
joncfrouwe hoe es dat seide hi
si seide ic wille u seggen waer bi
ne lagedi niet ij nachte achter een
tes conincs veschers alst wel sceen
gine dorst int palais licgen niet
daer die aventure in gesciet
om datter u in mochte meschien
recht blode keytijf nu merct vandien
en had u niet meerre ere gewesen
te stervene daer oft gi van desen
sculdech waerd te stervene tier ure
dan te kerne sonder aventure
gi wet wel in allen maniren
die aventuren moten falgiren
bi goden man vander tafelronde
ende vele liede nu ter stonde
houden u nu over enen goden man
daer si sere sijn bedrogen an
want gi sijt so quaet heden den dach
dat geen quader wesen mach
ende om dat si in allen maniren
bi ridderen moten falgiren
haddi bi rechte sculdech gewesen
u cracht te done te desen
oft si mochten falgiren bi u
bohort seide joncfrouwe sonder nu
hordic noit spreken teneger uren
vanden palaise van aventuren
bi desen blamerdi tonrechte mi
si seide gi liget qualike bedi
gi hebter af gehort in vele steden
maer van groter bloetheden
sone dorsti niet bliven daer
gine slacht lancelote niet vorwaer
al di lide weten gemeinlike
dat hi es di stoutste van ertrike
ende gi di bloetste diemen weet
ende si sciet van hem gereet
ende wilde niet mer spreken na dat
hoe sere dat hijs hare bat
alsi nember tale an haer vant
voer hi wech pensende te hant
om di tale die hi hadde gehort
doe pensde in hem selven bohort
gevile hem teneger uren
dat hi quame bi aventuren
int lant hi souder om varen dare
om te wetene wat ware
hi reet vort alsict vernam
dat hi te karmeloet quam
daer die tornoy soude wesen
nu swiget daventure van desen
ende sal spreken van waleweine vort
maer des sal luttel sijn nu hort
nu gewaget daventure das
alse walewein gesceden was
vanden hermite die hem dede
vanden serpente ende den lupaert mede
dat betekenesse verstaen
dat hi reet al pensende saen
om dat hem hadde die gode man
sine doet geterminert nochtan
om dat hi pensde in sinen gedochte
dat hi niet seker weten mochte
van stucken die te gescine waren
liet hi dat gepens varen
ende reet vragende om niemare
van lancelote harentare
hi achterhaelde op enen dach
in enen bosche daer een wech lach
ene joncfrouwe ende met hare
enen riddere ende daer nare
enen sciltknecht di met haer quam
hi grotese als hise vernam
ende si hitene wel comen wesen
hi vrachde den riddere binnen desen
oft hi wiste enege niemare
van lancelote waer hi ware
die joncfrouwe seide twi vrachdi
om lancelote doe seide hi
hen die niemare di daer of
die coninginne brachte int hof
ende om dat wi hebben vrese groet
om hem dat hi mocht sijn doet
so siwi geport ut arturs hove
wi x ridders bi gelove
dat wine soken selen sonder waen
doe antwerde die joncfrouwe saen
het es heden di seste dach
dat icken gesont te corbenijc sach
ende hi halp mi daer toe mede
dat ic behilt min suverhede
die mi drie ridders hadden genomen
en ware hi mi niet te hulpen comen
dit was die joncfrouwe dine genas
vanden venine alsict u las
ende si telde hem sonder sparen
hoe die dinge gevallen waren
alse min her walewein dat horde
hi was blide om hare worde
ende vergater bi sine rouwe
doe vragedi der joncfrouwen
waer si vore si seide te dien
dat si vore den tornoi besien
die te karmeloet sijn soude
walewein pensde ende woude
dat hire varen soude bi desen
dat hi pensde dat daer soude wesen
lanceloet haddire af gehort
ende hi seide toten riddere vort
waer dat sake dat si wouden
hi soude hen tot daer geselscap houden
nu swiget daventure van hen liden
ende sal u van lancelote bediden
hoe hi vander dansse te livereert was
daer hi an quam alsict vore las
daventure seget als di knape sciet
van lancelote ende hine liet
inden dans dat hi wech reet
ende haesten te ridene gereet
om dat hi lange hadde gemert
hi voer wech sere verert
ende drove omdat hem dochte
dat lanceloet daer wel bliven mochte
dansende al sijn leven lanc
dar dansede lanceloet ende sanc
alse dandre deden doe
dat duerde toter vespertijt toe
ende alsmen eten soude gaen
quam ene joncfrouwe tot hem saen
die hem seide here ic segt u
gi moet sitten in desen setel nu
ende wi selen setten des geloeft
dese guldine crone op u hoeft
hi seide dat hi niet ene bone
en micte op eten no op crone
noch dat hi gerde ander saken
dan dansen ende blide te maken
gi moet hier sitten seide si
wi selen weten oft wi daer bi
te livereert selen wesen bi u
ende te livererdi ons niet nu
so blijfdi met ons nu ten tiden
ende wi moten hier ontbiden
tote dattie gene hier comen sal
die ons loessen sal van al
der sotheit daer wi nu in sijn
hi seide hets wel di wille min
ic salder op sitten dies gijt wilt also
hi ginc opten setel sitten doe
ende si sette hem die crone op thoeft
ende si seide here des geloeft
dat gi seker moget wesen des
dat uwes vader crone op u hoeft es
hi sach opwerd ende hi sach vallen
vanden torre neder met allen
ene ymage di gemaect was rike
rechte na eens conincs gelike
ende viel soe sere dat si
te sticken brac ende daer bi
falgierde die toverie daer
si quamen alle weder daer naer
in haren sin daer si vor desen
lange ute hadden gewesen
alse lanceloet ward geware das
dat op sijn hoeft ene crone was
warp hise van sinen hoefde neder
ende ginc vanden setele sitten weder
daer hi tien tiden niet sitten mochte
bi redenen alse hem dochte
om dat teken was van coninge
ridders ende vrouwen gemenelinge
ende joncfrouwen helsdene sere
ende daden hem feeste ende seiden here
die ure dat gi hier comen sijt
mote sijn gebenedijt
want gi hebt ons geworpen daer mede
uter meester sothede
daer enege liede in quamen noit ere
ende wine waren ut comen nembermere
en haddu god niet gesint hire
si leidene opten torre scire
daer si deden comen knapen
ende dadene haestelijc ontwapen
doe quam daer een jonc ridder vort
ende sprac tot lancelote dese wort
ic seide dat hi in allen maniren
dese toverie niet soude falgiren
vor dat gi quaemt te deser stede
ende hets wel geproefde dinc mede
dat gi een di beste riddere sijt
die nu in die werelt es te derre tijt
ende die alre scoenste man
ende u sijn sculdech te minnen vort an
die gene die hier binnen sijn here
want sine waren nembermere
te liverert sonder bi u
lanceloet sprac here segt mi nu
waerbi dese aventure gevel
want alle die gene weetmen wel
die in desen dans quamen dat si
haren sin verloren daer bi
ende al hare bedachtecheden
ende van henen niet mochte sceden
here dat sal ic u seggen wel
sprac die gode man het gevel
alse die coninc artur dede feeste
van sinen huwelike dattie meeste
van sinen lande ende sine barone
quamen om hem manscap te done
ende na dattie bruilocht was leden
u vader quam dor dit foreest gereden
daer vant hi vi joncfrouwen doe
die dancsten ende songen toe
vander coninginne jeneveren neuwen sanc
die neuwe gemaect was onlanc
in die middelt van den dansse stont
een setel daer op sat tier stont
die scoenste joncfrouwe bi gelike
die mochte sijn in ertrike
conincs dochter soe was si
ende coninginne daer bi
die coninc ban was doe een out man
in sijn geselscap was nochtan
en geen so heblijc ridder als hi
ende hi bleef houdende daer bi
ende besach den dans tien tiden
ende daer hilt bi sire siden
een sijn neve en clerc wel geraect
ende van leden wel gemaect
wel hebbende ende edel man
ende wel singende nochtan
en haddi noit gemint bi minnen
ende was man die in allen sinnen
meest conste nigromantien
ende alle manire van toverien
die coninc besach die joncfrouwen wel
die daer dansten ende maecten spel
die clerc was een jonc man
ende sach sere der joncfrouwen an
die opten setel sat ende hem dochte
dat hi sijn geluc wel prisen mochte
die joie mochte hebben met hare
ende hi seide vord daer nare
hine gecrege joie nembermere
hine hadde hare minne ere
maer hine wiste wie oft hoe
hire wel mochte comen toe
alse die coninc lange hadde gesien
genen dans hi seide nadien
het stonde wel bi mire trouwe
in desen dans dat elke joncfrouwe
enen riddere hadde an die hant
ende hi dede beten te hant
ses ridders vanden sinen ter stede
ende deetse anden dans gaen mede
dus hadde elke joncfrouwe daer
enen riddere al oppenbaer
ende als die joncfrouwe die inden setel sat
dat geselscap sach si seide nadat
datter goder tijt geboren ware
die altoes hebben mochte daer nare
alsulc geselscap dans ende spel
di clerc verstont haer tale wel
ende seide wildi joncfrouwe
gi selet al hebben bi mire trouwe
enen scoenren dans dan dese es
in sulker maniren des sijt gewes
dattie dans soude tallen uren
alst scone weder ware geduren
somer ende winter daer bi
en trouwen dat woudic seitsi
ende ic soude doen dat willen soude
die gene dire toe hulpen woude
bedie mi donct dat gelijc desen
en mochte en gene dinc wesen
hi seide wildi geloven dat gi
el niemane minnen sult dan mi
binnen minen live lude oft stille
ic sal hier af doen uwen wille
ic sal u seggen hoet sal sijn nu
die gene die gi hier siet seggic u
salic doen dansen als gi siet
al haer leven ende selen niet
modere werden van dansene embertoe
ende si selen dansen alsoe
den winter ende den somer al
alst scone weder wesen sal
ende en sal hen in haren moet
niet meer vernoien dant nu doet
ende alle die comen selen daer binnen
opdat si gemint hebben of minnen
selen met hen bliven also scire
ende dansen in sulker manire
ende niet pensen om ander saken
dan om dansen ende feeste maken
ende dit sal geduren sonder sage
toten avonde alle dage
ende dan selen si in genen torre gaen
om eten ende om resten sonder waen
ende licgen alle nachte daer binnen
maer en gene liede sonder di minnen
oft gemint hebben ongelogen
selen niet met hen bliven mogen
want onder liede die joie driven
en mogen gene liede bliven
sine hebben joie ende nieman mach
grote joie hebben heden den dach
hine hebbe gemint of hine minne
ende den dans daer si sijn inne
sal geduren tonsen liven
ende sal niet faelgiren no bliven
vor die tijt datter toe comen sal
die beste riddere vander werelt al
ende die scoenste tot dien dage
sal die dans falgiren sonder sage
in sulker maniren dat hi begint
bedie ic wille dat gijt kint
die dans sal beginnen bi u
die de scoenste joncfrouwe sijt nu
van ertrike dat donket mi
ende hi sal falgiren daer bi
alse die scoenste riddere vander werelt al
hier binnen sal comen ende hi sal
aldus bi scoenheit begin ontfaen
ende bi scoenheit sal hi te gaen
alse die joncfrouwe dat verstont
si hilt vor logene tier stont
ende waende in allen maniren
dat hi daer af soude falgiren
ende geloefde hem omt gone
algader sinen wille te doene
hi berecte die ridders saen
die anden dans waren gegaen
bi sire toverien alsoe
dat si danen niet wouden sceden doe
entie joncfrouwen sekerlike
berecti dies gelike
als die coninc ban werd geware das
dat hen dansen soe in ernst was
hi seide dat hi alse hem dochte
sijn crone bat niet bestaden mochte
dan te gevene doe sekerlike
den besten ridder van ertrike
ende lietse hier tsinen behoef alsoe
die coninc ban voer wech doe
ende die clerc bleef metter joncfrouwen
blide ende ontladen van allen rouwen
ende hadde al sinen wille daer of
alsi hem hadde gedaen gelof
die vanden lande quamen besien
dit wonder alsi horden van dien
doe quamen sulke vanden lieden
die van henen nine scieden
soe dat icker op enen dach
wel hondert ende viftech sach
die dans gedurde daer naer
in deser maniren wel xiiij jaer
so datter joncfrouwen vernoide dat
ende si haren live bat
dat hi die toverie brake
hi sprac in mach in gere sake
vor die tijt comt dire geset es toe
ic bidde u dan seit si doe
dat gi ons maect enich ander spel
daer wi ons mogen alsoe wel
alse met dansene mergen mettien
ende sulc dat alle diet sien
te wondere daer op mogen scouwen
hi gaf antwerde der joncfrouwen
na dien dat sijs bat hi sout doen wel
doe maecti een rike scaec spel
van goude van selvere gemaect
dat noit minsce soe wel geraect
en maecte van enegen stene
datmen scaecbert hier int gemene
dat wel dusent marct was werd
ende als hi van beiden was bewerd
hi bracht der joncfrouwen na dien
ende bat dat sijt soude besien
ende si waren alsoe geset
alsmen daer soude spelen met
ende seide hare dat si name
die side di haer best bequame
want si moester spelen mede
die joncfrouwe seide tier stede
jegen wien daer spelen nu
en sal niet wesen jegen u
want gine connes niet jegen mi
speelt beste dat gi cont sprac hi
want gine sult dit spel
nembermeer connen spelen soe wel
gine sult inden hoec sijn gemat
tirst datsi verstont dat
si trac ene vinde vort alse houde
om te wetene wat wesen soude
dar spranc ene vinde vor thant
datter nieman toe ne dede hant
ende alsi des wart geware
dat tspel spelde jegen hare
sonder ander helpe si pijnde sere
subtilike te speelne vort mere
alse die gerne weten woude
wat inden daer af comen soude
want si conste alsoe vele
ende meer dan ieman vandien spele
mar sine conste soe wel niet dat
sine was in dien hoec gemat
ende alsijt hadde besien wel
si seide dat wel gemaect was tspel
ende si vragede oft alle
dire comen souden bi gevalle
derre gelijch gemat souden wesen
die clerc antwerde te desen
neent niet bedie hir comen sal
een riddere gratieus boven al
ende begeert ende gemint die soe vele
connen sal van scaecspele
ende van andren spele dat sine gelike
niet en sal sijn in eertrike
van subtijlheden ende bi desen
sal dit spel ende ander gemat wesen
dire mede spelen gemene
sonder die riddere allene
ende die macht van desen sal
geduren des ridders leven al
ende te sire doet in alre manieren
salt bi hem selven falgieren
aldus brochte die clerc dien dans vort
alse gi hebt gesien ende gehort
ende hi sal bider comste van u
inde nemen des hopic nu
ende alse si hare lange ende vele
gemercht hadde mettien scaecspele
starft si ende die clerc mede
ende dandre bleven teser stede
darsi nembermeer ute waren comen
mar dat gi hen quaemt hir te vromen
darsi sijn verloest mede
van harre groter sothede
ende ne haddi niet meer goets gedaen
binnen uwen liven sonder waen
soe soude u in alre wisen
bi rechte aldie werelt prisen
bi dire eren die wi u sien gescien
lanceloet seide nu motic sien
die aventure vanden scaecspele
dar gi af sprect soe vele
men bracht hem ende hi besacht wel
dat scakier ende dat scaecspel
bedie si waren sere rike
ende gewracht subtillike
ende hi sette te poente bede
die guldine ende die selverine mede
alsi te rechte souden wesen
ende hi trac vorwart na desen
int begin die selverine vinne
die bider coninginnen stont met sinne
ende alsi getrect hadde alsoe
die vinde an dander side quam vort doe
ende te met dat hi vort trac sijn spel
sach hi dander spel spelen alsoe wel
alsi hadde gespeelt met vinnen
ginc hi met ridders beginnen
sijn spel ende rocken toe
ende speelde soe lange doe
dat hi met ere vinden tien tide
dat spel matte in dander side
die gene die dat hadden gesien
hadden groet wonder van dien
ende seiden met rechte es uwe dat spel
want gi hebbet gewonnen wel
ende wet wel waerlike dat
nadien dat gi niet en sint mat
met wapinen mere dan mettien scake
dat es u ene sekere sake
hi antwerde dat hi das
utermaten blide doe was
doe begonste minste ende meeste
dar binnen spelen ende maken feeste
dat si bi lancelote doe
waren delivereert alsoe
dien nacht was hi wel ontfaen
sander dages alsi op was gestaen
ende gewapent doe bat hi des
enen riddere vanden lande van logres
ombe ene boetscap te done
dies herde blide was die gone
hi bat hem dat bi soude varen
te cramelot al sonder sparen
ende hi den coninc ende die coninginne
van sinen talven grote met sinne
ende der coninginnen seggen dar nare
datic dat scaecspel sinde hare
ende teelt hare dat ict wan
entie maniere dire leget an
hi seide dat hijt gerne doen soude
ende hi porde alsoe houde
ende reet soe verre dat hi quam
te karmeloet dar hi vernam
die loetsen gerecht tier wile
die waren lanc ene halve mile
dar die tornoy soude wesen
hi vor in die stat na desen
ende vant den coninc te rade
wat men best mettien tornoie dade
dar alle die hoge liden gemeinlike
selen comen van ertrike
die coninginne sat bi siere side
rikelike gepareert tien tide
die riddere groette tien beginne
den coninc entie coninginne
van lanceloets halven mettien worde
sprac op die coninc alse hijt horde
ende helsdene sonder sparen
soe blide was hi vander niemaren
ende vragede hoet met lancelote stoet
hi seide ic hope dat hi wel doet
want hets leden onlange stont
dat icken sach gans ende gesont
doe brachti vort dat scaecspel
in een ziden forel berecht wel
ende hi seide vrowe mijn here
lanceloet hi groet u sere
ende sint u dit scaec bi mi
op selke vorwarde dat gi
noit en sacht des gelike
gi mocht wel gesien hebben also rike
die coninginne was sere blide
ende dede vort bringen tien tide
dat scaecspel datsi woude besien
die coninc sater toe mettien
entie baroene alsoe wel
ombe te besiene dat scaecspel
doe seiden si gemeinlike
sine sagen noit geen soe rike
die riddere sette dat spel na desen
alst bi rechte soude wesen
alse oft menre mede spelen woude
hi sprac ten coninc alsoe houde
here kiest hir binnen wijf oft man
die gi wilt die best spelen can
hi sal in den hoec wesen
gemat sijt seker van desen
ic sal selve spelen sprac die coninc
alse die baroene horden die dinc
si seiden gine selt here
laet mire vrouwen spelen ere
dire meer af can dat wi wel kinnen
dan alle die sijn hir binnen
die coninc dede die coninginne
spelen die met al haren sinne
hare sette te speelne wel
ende alsi sagen dat scaecspel
jegen die coninginne spelen alsoe
bi hem selven hen wonders doe
si hildent over toverneye saen
ende alsoe waest sonder waen
die coninginne pijnde sere
ombe wel te speelne in allen kere
want vele hoger lude sach opt spel
mar sine const gespelen niet soe wel
sine was in dende inden hoec mat
si logen in die zale om dat
die coninc sceernde oec op hare
si vragede den riddere dar nare
oft lanceloet lettel ofte vele
gespelt hadde mettien spele
hi antwerde jahi vrouwe
nu segt mi bi uwer trouwe
was hi gemat neen hi dat wet wel
sprac die riddere want hi wan tspel
wat soudic seggen sprac die coninc
van lancelote in alre dinc
men vint in al eertrike
van prouechen sijn gelike
van ridderscape noch van scoenheden
nes sijns gelike in gere steden
die coninc seide bi mire trouwe
lanceloet heeft u vrouwe
ene scone gichte gegeven nu
danckes hem dat radic u
want noit riddere ere vrouwen ne gaf
scoenre gichte sijt seker dar af
die coninc dede geven daer naer
den riddere die dat present brachte daer
goede wapine ende een goet part
ende ander dinc dat vele goeds was wart
die coninginne in dander side
die vanden presente was blide
dedem soe vele geven
dat hijs te bat hadde al sijn leven
ende si bleven dar na desen
tote dat die tornoy soude wesen
lanceloet die hadde verloest doe
die gene die dansten embertoe
sinde enen bode also houden
datmen die lettren af doen soude
die opten steen waren gescreven
want davonturen waren bleven
dar si ombe dar gescreven stonden
ende men doetse af tien stonden
ende mijn here lanceloet sciet thant
vandaer hi den dans vant
ende reet soe verre dat hi vernam
enen riddere die in sijn gemoet quam
lanceloet groettene alse hine siet
mar die ander en antwerden niet
sonder dat hi seide wie sidi
ic bem van arturs hove seide hi
ende hete lanceloet doe seide
dander bi rechter waerheide
gi sijt hir qualike comen nu
gi selt eer avont sterven seggic u
hi keerde weder al dat hi quam
dreigende lancelote sere gram
alsene die gene dreigede soe sere
lancelote je lanc soe mere
sprac lanceloet gi selet becopen
vore ende liet na hem lopen
ende alse die gene sach comen alsoe
lancelote op hem hi vloe
alse die sijns niet en dorste ontbiden
lanceloet en consten niet achterriden
ende hi liet dat jagen staen
hi quam in een broec gereden saen
dat onder enen starken tor lach
dar hi ridders al gewapent sach
met gelavien ende met scilden
die alle tenen ringe hilden
hi hadde wonder wat wesen mochte
mar hi pensede in sijn gedochte
dat om hem niet en ware
hi reet dar wert dar nare
ende alse hi bi hen lieden quam
riepen si gi sijt doet sere gram
ende lieten lopen te hem wert
alse hijt sach hine was niet ververt
alse di niet besach in sijn gedochte
vandien dat hem toecomen mochte
hi rechtem jegen dien metter vaert
die vore quam te hem waert
dien hi dor den lichame stac
soe dat hem sine glavie brac
ende wel si x quamen op hem slaen
die hem sijn part doet slogen saen
hi viel ter neder onversien
alse die hem niet en wachte van dien
datmen hem doet sloech sijn pert
hi spranc op ende trac sijn swert
ende sloech omtrent hem sere gram
op al dat hem te gemoete quam
hi sloech ridders ende pert te doet
ende hi dede were so groet
dat sijs alle hadden groet wonder
die sine daet sagen besonder
ende hi werde hem soe stoutelike
dat geen man mochte doen des gelike
si lagen hem ane sere
mar hi was van soe stouter were
dattie stoutste entie vorste
hem qualike genaken dorste
nochtan gaven si hem tien stonden
soe vele grote ende cleine wonden
dat hi vele verloes van sinen bloede
nochtan en was hi mat no moede
mar hi sloech grote slage doe
achter ende vore embertoe
ende werdem soe wel besonder
dat sijs alle hadden wonder
ende het was oec leet hen somen
dat si op hem waren comen
ende dat sine asselgierden dan
ombe dat hi hen dochte soe goet man
mettien quam an hem gevallen
een die starcste van hen allen
si toegen elc andren wech ende weder
soe datsi beide vielen ter neder
entie ridder viel onder doe
mettien liepen sire alle toe
ende namen lancelote te hant
met crachte sijn swert uter hant
ende togen hem den helm af mede
ende ontwapendene ter stede
hine micter niet op hi seide
si slogene sere sonder beide
met swerden dat hem dbloet ute spranc
in vij steden eer iet lanc
mettien die grote riddere op hem quam
dar ic eer af seide al gram
met gerichten swerde des geloeft
oft hi hem af soude slaen dat hoeft
lanceloet en verpordem niet een haer
al sach hi tswert op hem getrect dar
ende maecte gelike ofte hi van desen
niet en ware in vresen
ende alse die gene wert geware
lanceloets maniere sprac hi daer nare
ay dief hets war dincke mi
dat elc minsce seget van di
men seegt dattu best gewarlike
die stoutste ridder van ertrike
ic sie wel dat es waer
ic en vinde in di en genen vaer
ombe en gene dinc die di overgaet
al ne meindic di en geen quaet
soe scienstu seker genoech wesen
daer een ander sterven soude van vresen
mar dit en mach di helpen niet
du moets sterven wats gesciet
eer du comst ute mire vancnesse
ic ne sal met swerde no met messe
di niet doeden du salt sterven nochtan
alsoe scandelike doet alse starf noit man
hi dedene oncleden saen
ende naect in sine broec staen
ende dedene met gecnoepten riemen
iiij serianten geselen sniemen
die tvleesch scorden te meneger stede
dat dbloet liep onder sine lede
hine sprac noch gelike ne dede
dat hi iet gequetst was dar mede
alsine hadden gegeselt soe
dat bloet liep ter erden toe
ende si moede van slane waren
dedene die here sonder sparen
in enen diepen put neder laten
die eiselijc was utermaten
die vuil was van slangen ende van wormen
die dat water soe deden verstormen
dat gevenijnt was sonder waen
alse hi inden put was gedaen
hi gevoelde tcoude water eer iet lanc
dat vanden venine van wormen stanc
ende die slangen daden hem dere
ende tcoude water mesquam hem sere
die van pinen hadde herde heet
soe dat hi in onmacht viel gereet
si liepen an hem op ende neder
sine been biten wech ende weder
ende pijndene herde onsochte
hi werdem soe hi best mochte
ende nam die slangen met bloten handen
ende trac hen thoft af thanden
ende doetdese die hi mochte gewinnen
hi wert soe gevenijnt dar binnen
dat hi thant waent gebreken
sonder enege biechte spreken
want alse hi sine bene hief
uten watre hi besief
datsi geswollen waren sonder waen
alser dat venijnt in was gegaen
hi begonste clagen met drover herte
sijn ongeval ende sine smerte
hoe hebbic verdient van hemelrike
here te stervene dus dorpelike
alsic sterven moet sonder waen
mi en sal niman in staden staen
want mi hir nieman vinden en sal
dus groet es mijn ongeval
dat ic hir sal moten bederven
ende alse i ongevallech man sterven
ay gebenedide god here
hoe gedogedi dat ic noit ere
soude werden hier te voren
van soe goeder vrouwen geboren
alse die coninginne van benoyke
om te stervene soe onwerdelike
ende soe quader doet daer an
dat noit minsche selke ne gewan
want andre liede cleine ende groet
keren ter erden in harre doet
ende men graefse ter erden dan
mar ic ben soe ongevallech man
dat die erde die alsmen seegt
al die liede tontfane pleegt
minen corne heeft soe ontwert
dat sise niet tontfane begeert
mar si geeftse den vulen slangen
die mijn vlesch hebben bevangen
hen te peysterne daer mede
ay god vol alre genadechede
wat sal verliesen nu ter stonde
ane mine doet die tafelronde
ay soete lieve neve behort
die soe scone wart comen vort
die begonnen hebt soe hogelike
u ridderscap dat des gelike
noit man begonste van uwer ouden
haddu god mi behouden
ic haddu gedaen setten te lone
op uw hoeft ene guldine crone
bedi mi was ombe u mere
dan om mi selven terre ere
ende gi vrouwe live coninginne
die mi hadt bi fijnre minnen
inbracht ter groter hoecheden
daric in was tallen steden
daric bi dede ende hebbe gedaen
die grote bederven sonder waen
dar al die werelt af spreect nu
ic en weet wat seggen van u
sonder dat u god vrowe soete
in dat geluc houden moete
dar hi u in heeft geset nu ter tijt
ende in die grote macht daer gi in sijt
god mote geven onse here
soete vrouwe dat gi nembermere
alsoe lange alse gi leeft
noch minsche die mi gekint heeft
van deser dorper doet weten mote
want mine ziele vrowe zoete
soude tallen tiden bi desen
vorwert meer te drover wesen
lanceloet clagede aldus al
toter nacht sijn ongeval
hi sat op enen steen tier ure
ende begonste sculden die aventure
ay vrouwe aventure seit hi
hoe valsch ende hoe wandel sidi
ende verradre ende ongetrouwe
gi hadt mi verhaven vor desen rowe
boven alle manne van scoenheden
ende van pruechen ende van seden
ende van manieren darmen ombe man
sculdech es te leggene prijs an
nu hebdi mi genedert so sere
dat mi niet mach gescien die ere
dat ic op die erde sterven moet
alse ene stomme beeste doet
mar gi doet mi bederven
in enen vulen putte ende sterven
binnen dien dat hi dreef dit mesbaer
quam ene joncfrouwe gegaen daer
ende seide here riddere here
die onse lieden haten soe sere
wie sidi hi sach opwert mettien
mar hine mochtse niet gesien
hi antworde mijn name es
die ongevallege ridder des sijt gewes
die de beste riddere vanden andren al
plach te sine vor dit ongeval
alsi sine tale horde
hare ontfarmde der worde
ende bat oft hem ware bequamen
dat hi hare seide sine name
hi seide hare dat hi lanceloet van lac hiet
si antworde wats gesciet
was u vader die coninc ban
gine selter niet bliven dan
hi seide hi waest gewaerlike
si sprac gi selt ute dan haestelike
si ginc en wech ende quam weder
ende liet hem ene corde neder
inden put daer hi was te handen
alse hise hadde inden handen
si seide here hoe salic u
uten putte getrecken nu
bint die corde ane ene eyke daer
ic sal daer bi op comen dar naer
si deet ende hi quam op tier stont
al ongequest meer ende ongewont
hi dancte der joncfrouwen sere
die hem hadde gedaen die ere
ende hare ontfarmde sere das
dat hi in sine broec naect was
si hietene onder die bome gaen staen
si soude wedercomen saen
si ginc van hem tier ure
ende si loech na hare die dure
datsi dede sach i knape algader
dijt ginc seggen haren vader
hi seide ic weet dat wel here
dat gi lancelote haet sere
ombe uwes oems doet shertogen cales
ende gi waent dat hi in steden es
dar hi niet ute sal moegen ontgaen
hi seide du segt waer sonder waen
die ander seide hi es ute nu
bi uwer dochter helpe seggic u
die here riep iiij ridders doe
dar hi meest trowen hadde toe
alsi gewapent waren seidi saen
wat hi van siere dochter hadde verstaen
hi seide wi selen van henen al
mogen sien wat si doen sal
die mane sceen licht ende clare
die joncfrouwe en nam gene ware
van haren vader ende ginc recht toe
ter stat dar lanceloet was doe
ende gaf hem cledere ende dedene saen
te harre cameren met hare gaen
dar hi toten dage soude ontbiden
want si met hem wech soude riden
optien andren dach dar nare
ende hi volgede vaste hare
dar si in die camere souden gaen
was haer vader dar jegen saen
van ridders hem vifter dise bestont
ende sloecse sere tier stont
dat wel na starf van groten rowe
dor lanceloets wille die joncfrouwen
alse lanceloet sach die joncfrouwe wenen
hem verwies dat herte ende trac ten enen
van genen ridders metter vaert
ende nam dien riddere sijn swart
dar hi hem met enen slach gaf
dat thoeft vanden slage vor af
daer na heeft hi gecloeft
den naesten daer na sijn hoeft
alse die andre dat sagen
waren si vervart van sinen slagen
doe gingen si ten palayse wert vlien
lanceloet volgede hen mettien
ende tswert al bloet in sine hant
daer hi tote xx ridders vant
bi enen scaecspele ende hi quam
onder hem tornech ende gram
ende maecter onder een gesceet
ende sloech hen lieden af gereet
hovede arme wech ende weder
ende verminkese op ende neder
soedat hire doet sloech xix
ende die waren inden vliene
sochte hi al omtrent doe
in cameren ende op sulren toe
soedat hi den here vandaer binnen vant
doe sloech hi na hem thant
mar hi hadde die vrese soe groet
dat hi tere vensteren ute scoet
dar hi op enen hoep stene met allen
neder viel ende brac den hals int vallen
lanceloet sochte al ombe te hant
ende alse niemanne meer ne vant
kerdi ter joncfrouwen saen
die hem vragede hoe hi hadde gedaen
hi seide herde wel god danc
si sijn alle doet over lanc
entrouwen antwerde die joncfrouwen
van deser niemaren hebbic rouwe
ic wane gi minen vader hebt doet
die vor u in ene camere scoet
ic en kinnes niet seide lanceloet
mar ic hebse alle geslegen doet
die ic dar vant ende nadien
ginc die joncfrouwe dat doen besien
alsijt sach si sechgende hare
si ginc haren vader soken harentare
ende alsine niet en vant
si pensede dat hi ware gevloen thant
ende vertroeste hare selve doe
si sprac aldus lancelote toe
wat wildi doen met desen lichame nu
lanceloet seide ic segt u
gi selet cortelike sien
hi warpse uten vensteren mettien
die joncfrouwe dedene dar na saen
in ene camere slapen gaen
ende mettien dage selewi
porren seise ic ende gi
want ic weet wel dat mijn vader sal
helpe varen soeken over al
hi dede dat si seide gewillechlike
ende hi sliep herde haestelike
alse die vele hadde gedoget dien dach
ende tfenijn dat in sine lede lach
dat dedem groet ongemac doe
die joncfrouwe sloet die dore toe
ende berechte te sinen behoef ter vaert
goede wapine ende i goet paert
ende si ginc slapen na dat doen
hare quam te voren een visioen
daer si lach ende sliep dat hare
daer na kerde al te ware
alse gi hir na selt horen
hort wat hare quam te voren
hare dochte in warre dinc
dat si ute enen donkeren huse ginc
ende si met enen lupart
in een lant makede hare vart
ende si dat lant en kinde niet
soe datsi ute hare geselscap sciet
ende soe dat si allene ginc
ende in hare gemoet quam na die dinc
een die was quadertiere
ende wreet ende seide sciere
joncfrouwen gi hebt mi genomen
mine spise ende eest soe comen
gi moeter ombe sterven nu ter stonde
ende hi warp ute sinen monde
grote vlamme daer hi mede
hare cleder berren dede
ende dat die lupaert quam daer
ende verworghdene daer naer
alse hare lange ombe dese sake
gedroemt hadde wert si in wake
doen stont si op ende ginc thant
te lancelote dien si wakende vant
ende seidem dat tijt ware
te varne hi stont op dar nare
mar hi vont sine voete gevenijnt soe
dat hire cume op mochte staen doe
nochtan wapende hi hem ter stede
ende sat op entie joncfrouwe mede
ende reden soe dat si vernamen
datsi in een scone plain quamen
die joncfrouwe bleef houdende doe
ende sprac lancelote aldus toe
hordi iet dat ic hebbe gehort
hi sprac ja ic si reden vort
ende horden roepen ene creature
die helpen noet hadde tier ure
die joncfrouwe seide metter vaert
ay live here vart dar waert
besiet wat dar es ende nemt goem
hi lietse daer onder enen boem
hi horde alse hi dar waert liep
dat i helpe sinte marie riep
het dochtem een wijf nadat hi vernam
hi reet dat hi vor een pawelgoen quam
dar hi enen riddere vant
ene joncfrouwe hebbende onder hant
vor i pawelgoen sere mesmaect
in een bloet himde al naect
dier hi dede groet ongemac
ende met haren vlechten trac
alse lanceloet dat hadde versien
hi sprac toten riddre mettien
ay vri riddere hebt genaden
der joncfrouwen van selken daden
soudu mesprisen al die werelt saen
dadijs meer dan gijs hebt gedaen
want an hare mochte geen man
hant doen hine mesdade dar an
ende ic bidde u here
dat gise in paise laet vort mere
hi sach eerlike op hem
ende seide wetet wel datic ben
die gene die niet daede van desen
dies mi bat mote gonnert wesen
lanceloet seide here wildi
gi seltse in paise laten dor mi
ende sidi soe fel in uwen moet
dat gijs dor mine bede niet en doet
u saels te spade berowen segic u
dander seide dreygdi mi nu
alse ombe soe ontwert wijf alsi es
gi selt saen geware werden des
wat ics sal doen hi trac sijn swaert
ende sloech hare thoeft af metter vaert
ende warpt in lanceloets angesichte saen
ende seide dat hi dat hadde gedaen
hem tonwerden ende lanceloet was
soe te mayeert ende drove das
soe dat hi noit in en genen lande
ne gedogede soe grote scande
ende hine waende sijn te gemake
nembermeer eer hijs hadde wrake
hi liep ten riddere met sinen swerde
die alte hant vloe sire verde
alse die sijns niet dorste ontbiden
hi hadde dors dapper tien tiden
dar hi mede sere vloe
lanceloet volgede hem na doe
soe lange datsi beide quamen
in een dal daer si vernamen
een casteel starc ende groet
dien een gebatelgeert mur besloet
die riddere voer doe dar waert
ende lanceloet na metter vaert
soe datsi beide quamen gereden
ter bruggen ende over leden
die ridder riep datmen met allen
die scotporte liete nedervallen
men lietse soe vallen ter vart
datsi geraecte lanceloets part
achter tgereide te hant
lanceloet behilt sijn swert in die hant
ende liep te voet ten riddere waert
ende spranc achter op sijn paert
hi begonsten duwen saen
ende seide hi en souden niet ontgaen
hi warpene vanden perde
ende viel op hem daer hi lach op die erde
ende trac hem den helm af
ende mettien slage die hi hem gaf
berechte hine soe onsochte
dat hi i wort niet spreken en mochte
sonder dat hi hem bat genaden
dies lanceloet niet wilde gestaden
dorder joncfrouwen wille nochtoe
die hi doet hadde alsoe
nochtan riep hi genaden embervort
alse lanceloet dat hadde gehort
hine wiste wat ane vaen
ofte hem laten leven ofte doet slaen
doch dat hem sijns ontfarmede soe
dat hi sine sekerheide nam doe
du heves die joncfrouwe sprac lanceloet
met onrechte geslegen doet
bi diere redenen willic dattu
dat scone ende soe wel beters nu
dat alle vrouwen dijt selen verstaen
weten dattuus genoech heves gedaen
ic bevele di op dine trouwe
dattu nemes die dode joncfrouwe
ende duse leges vore op dijn part
ende vorse sconincs arturs hove wart
ende der coninginnen gefse gevaen
ende du hare seges wattu heves gedaen
ende den andren vrowen mede
ende gef haer dijn swert op ter stede
ende willen si dijn lijf nemen di
du moets gedogen ende willen si
di quiten hets mi lief twaren
du moets oec van danen varen
tes conincs bandemagus hove
die coninc es van groten love
ende di in derselver manieren
den vrowen die dar sijn presentieren
ende ins conincs hof van norgales daer naer
ende diere gelike di presenteren daer
laeten si di alle quite gaen
van dattu hier in heves mesdaen
ic ben die di nemmeer eyscen ne sal
dus salstu mi gnoech doen van al
hi seide ic ben gewillech des
hoe swaer dat mi te done es
die riddere sprac te derre noet
here es uw part geslagen doet
gi selt dar vore nemen mijn part
hir en es geen soe goet noch soe wart
ic sal een ander nemen nu
wi selen varen onder mi ende u
daer die joncfrouwe leget doet
si saten op hi ende lanceloet
ende voren dar si lach des geloeft
lanceloet nam der joncfrouwen hoeft
dat hi bi dien vlechten band
ane des ridders hals te hant
dat lach den riddere optie borst
hi nam den lichame sonder vorst
ende leidene alsi begerde
op den hals vans ridders perde
die riddere sprac dus lancelote an
here wat salic seggen dan
ende hoe salic den genen nomen
die mi daer sint alsicker sal comen
lanceloet antwerde dar naer
du salt seggen alse du comts daer
te mire vrowen der coninginnen
die god eren mote ende minnen
die ridder die har tscaec sinde
die ridder voer wech met geninde
ende alse lanceloet van dar sciet
kerdi dar hi die joncfrouwe liet
die hi niet en vant alse hire quam
hi hadde sorge alse hijt vernam
datse mochte sijn tongemake
ende was drove om die sake
mettien heeft lanceloet vernomen
enen riddere in sijn gemoet comen
die lancelote vragede mettien
oft hi ywerinc hadde gesien
enen riddere ende ene joncfrouwe liden
lanceloet antwerde te dien tiden
mochti doen dattic bericht ware
van dien datic soekende vare
ic soude na mine macht u
berichten vandien dat gi vracht nu
wat soeckedi dan sprac dander saen
doe dede hem lanceloet verstaen
vander joncfrouwen hoe dat hise liet
ende dat hise en mochte vinden niet
die ridder antwerde te desen
si mach wel ene mile henen wesen
ende hi verteldem hoe
datse iiij ridders voerden doe
ende hare wapinen mede
viseerde hi hem ter stede
ende vandien dat die riddere sochte
berechte hem lanceloet so hi best mochte
elc sciet van andren ter vaert
ende lanceloet reet dar waert
dat hem gewist was sonder sparen
hi quam in een groet playn gevaren
dar hi sach enen wel staenden casteel
mar hi was clene een deel
hi reet dar waert dar naer
ende vant daer een vier berdende claer
ende alse hi dar quam hi vant
die joncfrouwe die hi sochte thant
al naect in haer himde gedaen
om in een vier te werpene saen
daer hilden oec vele liede bidien
dat si die justicie wouden sien
di men vander joncfrouwen soude doen dan
mar daer en hadde nieman wapine an
alse lanceloet des geware wart
hi trac te hant ute sijn swart
ende liep den genen op daer naer
die die joncfrouwe hilden daer
hi sloech den iersten sijn hoeft af
dar na hi enen slach gaf
enen andren dat hi met allen
ter erden doet quam gevallen
ende die andre vlouwen daer nare
waer si mochten harrentare
aldus jagese lanceloet
dat hire wel xx sloech te doet
datter nieman bleef inden plaine
bi hem dan di joncfrouwe alleine
hi ginc ter joncfrouwen tier stont
ende vragde hare hoet met hare stont
si seide wel nu god danc
mar dies es leden onlanc
dat qualike stont met mi
en hadt god gedaen ende ghi
hi vrachde hare al sonder sparen
waer har pert ende har cledere waren
si seit hem dar naer
ende leidene thant daer
hi deetse cleden metter vart
ende deetse sitten op har part
dar si reden sprac die joncfrouwe
tote hem here bi mire trowe
ic mach u vertelden wildi
ene wonderlike aventure van mi
hi vrachde wat dat ware
si vertelde hem daer nare
wat hare hadde gedroemt sciere
ende hoe ende in welker maniere
ende die vrese die si ombe die sake
hadde alsi wart in wake
nu hebbic minen droem wel vernomen
want hets mi recht also comen
alse mi droemde daric lach
gi sijt die lupart die ic sach
die mi te geleiden nam
entie andre die op mi quam
ende met crachte vinc was mijn broder
dar gi mi liet sonder behoeder
ende voert dar gi roepen hadt gehort
ende die roec daer mi af droemde vort
die van hem quam was dat vier
dat gi nu vont ontsteken hier
daric in verbernet ware
en haddu god niet gesint hare
hi seide si hadde tien stonden
haren droem wel ondervonden
nu segt mi hoe gi quaemt hir toe
sprac lanceloet here ic seggu hoe
alse gi wart te mijns vader here lanceloet
gi sloecht hem ende al datter was doet
sonder mine broders dies ic seker ben
ende allene iij ridders met hen
die u allen hebben gewacht
ombe doet te slane al desen nacht
te nacht alsi ons sagen ute gaen
ne dorsten si u niet bestaen
om dat si u gewapent sagen
doe volgeden si u met harre lagen
alse die haren poent wilden wochten
oft si u ontwapent vinden mochten
ende alsi mi allene sagen quamen si
daric was ende leiden mi
ter selver stat dar gi mi vont
ende seiden tote mi tier stont
ombe datic minen vader dede doet slaen
soudic moten sterven sonder waen
die wreetste doet die noit starf joncfrouwe
ende mettien alre meesten rouwe
men ontstac een vier ende dede gebieden
vanden castele alden lieden
dat si quamen die justice sien
die van mi daer soude gescien
dar haddic verberret gewest ter vart
en haddu god niet gesint dar wart
nu biddic u dat gi mi geeft raet
wat mi vort te done staet
want mijns vader lant als te voren
hebbic embermeer verloren
lanceloet sprac al es u dit gesciet
joncfrouwe en vervart u niet
ic sal u sinden te selker stede
dar gi lant selt hebben ende ere mede
meer dan hadde u vader
al mochtijt hebben algader
si seide here ic weet wel nu
men sal mi geven om die minne van u
lant ende ere te minen gevoege
op dats u te biddene genoege
doe antwerde lanceloet
der beden ne wert gene noet
het sal sonder mine bede gescien
die joncfrouwe dancte hem van dien
ende seide here segt mi
hoe voert dar gi horet dat gecri
doe vertelde hare lanceloet
hoe die joncfrouwe was geslegen doet
vander porten ende dar al
dat hi den riddere te done beval
si reden onder hen tween ter nacht toe
ende si herbergeden doe
met ere vrouwen dise wel ontfinc
alse lanceloet te bedde ginc
waren soe geswollen sine been
van venine dat geen wonder sceen
dat allen dijt sagen wonder dochte
hoe hi enechsins riden mochte
alst die vrowe sach si seide saen
here gi hebt grote sotheit gedaen
alsoe siec alsmen u sien mach
dat gi hebt gereden heden den dach
want gi sijt in vresen vander doet
vrowe ic moest riden sprac lanceloet
woudic oft ne woude het stont mi soe
ic ne wiste waer herbergen doe
nu biddic u vrowe nadien dat staet
oft gi moget dat gi mi gevet raet
ic saels verdinen soe ic best can
die vrowe sprac ine canre niet an
maric hebbe ene suster hier bi
diere alsoe vele af weet doncke mi
alse ieman die ic nu weet
die salic ontbiden gereet
ay vrowe haest u sprac lanceloet
bedie ic hebs groten noet
si was ontboeden ende si quam
ende alsi sijn evel vernam
sine woudene niet te mayeren
alse die niet kinde sine manieren
si seide ic sal u van desen
in corten tiden al genesen
nochtan dat hi wel siec was
hi was herde blide das
ende bat dat sijs hare pinen woude
want hijs gerne verdienen soude
si gereide dat dartoe dochte
darmen venijn met verdriven mochte
si salvede hem die bene sijn
met ere salven jegen tfenijn
ende bewant hem wel die been
ende dedene te gemake sijn al in een
wel iiij dage dat hi daer mede
een deel verlicht was van sire siechede
soe dat hi ten xiiij dage
wel riden mochte sonder sage
ende die vrowe was blide das
ende seide dat hi al genesen was
hi dancte hare dar of
ende nam an hare orlof
ende an harre suster mede
ende rumede die stede
ende die joncfrouwe die met hem quam dar
ende reden soe verre dar naer
datsi te tide ten castele quamen
vander chareitten dar si vernamen
dat op dien dach soude wesen
die brullocht alsmen mach lesen
van der vrowen broder van forestan
ende van thertogen dochter van roechedan
dar hem alsi quam in die stede
een kint bat op hovescede
dat hi seide hoe sijn name was
lanceloet seide twi vragedi das
tkint seide ic vrachs om goet el niet
hi seide dat hi lanceloet hiet
tkint seide wel moetti comen sijn nu
ic hebbe lange ontbeit na u
lanceloet vragede hem war bi
dat kint antwerde bedi
dat ic u wille hebbics geval
ter kerken leiden alst tijt sijn sal
om mire nichten te verwerne
te diere stat ende te deliveerne
ende wetti bi wat occoisoene
gi selt comen te desen doene
beropen van verranessen saen
want men heeft wel verstaen
dat hi inden wech van karlioene
siaren doet sloech der vrowen sone
van hier binnen die sijn neve was
si selen alle blide sijn das
die hir sijn si haettene al
ende hi es soe blode hine sal
hem niet dorren weren wats gesciet
lanceloet seide ic en ontsies niet
ic hope soe te done in desen
datsi te livereert sal wesen
nu leit mi daert te doene es
ic wilre sijn sijt seker des
tkint leidene soe dat si quamen
ter kerken dar si vernamen
vele hoger heren ende vrouwen
ende die pape soude di brut trouwen
lanceloet quam dar toe gereden
ende en beette niet ter steden
hi sprac aldus den riddere toe
die die joncfrouwe woude trouwen doe
her riddere die wilt trouwen nu
dese joncfrouwe ic verbiede u
dat gire niet meer toe en en doet sonder waen
dan gire toe hebt gedaen
want gi sijt soe quaet ende so ongetrouwe
gine sijt niet sculdech so hoge joncfrouwe
te wive te hebben alsi es
die riddere antwerde hem des
here danne seldi proven niet
lanceloet seide doe wats gesciet
ic sal dit proven ende meer dar an
dat gi sijt een ongetrowe man
die uwen neve hebt doet geslegen
oft gire dort seggen jegen
die riddere eiscede dach doe
dander antwerden dar toe
u ne wert geen dach nu ter tijt
nadien dat gi beropen sijt
van verranessen so wert u
ende ne doedi des niet nu
wi houden u over sculdech dan
alsi anders niet ontgaen en can
dan met campe wert hi bedacht in dien
dat hi dar si alle toe sien
sijn wedde sal geven metter vart
ende alse hi hem wapinen vart
sal hi rumen ende bi desen
sal hi vanden campe quite wesen
hi dede soe vele te diere dinc
dat die coninginne die wedden ontfinc
ende hi vor also alse die soude varen
hem wapinen sonder sparen
hi quam in siere suster hof
ende vloe sonder te nemene orlof
mettien besten perde dat hire vant
hi was verre gevlouwen thant
ende dar lanceloet na hem ontbeet
quam dar een die seide gereet
here gi ontbeit ombe niet nu
die gene die vechten soude jegen u
es ij milen gevlouwen nu ter stont
alse die coninginne dat verstont
het was hare lief seide si
lanceloet seide vrouwe vri
na dien dat aldus es
ic biddu over de joncfrouwen des
shertogen dochter van rochedoen
dat gise doet te haren lande doen
dat siere haren wille mach doen mede
ende die vrowe deet ter stede
lanceloet nam an hare orlof
ende an alle die waren int hof
marguein die elvinne diene
herde sere begerde te siene
pensde dathi van arturs hove was
ende vrachgde alse die begerde das
hoe hi hiet hi antwerdere toe
dat sijs niet mochte weten doe
hi kinnedse wel ende dar nare
pensde si dat lanceloet ware
sine haette genen man soe sere
alsi lancelote dede doe seide si mere
na dien dat gi uwen name mi
niet ne wilt seggen biddic dat gi
uwen helm af doet dor haren wille
die gi meest mint lude oft stille
alse hijt horde het moeste wesen
mar hi was drove van desen
hi dede sinen helm af daer
alsine sach seide si vorwaer
ha lanceloet haddic alsoe wel u
eergisteren alsic doe nu
gine wart niet also lichte ontgaen
alse gi nu sult sonder waen
hi seide vrowe ic ben ute godweet
ondanc hen allen dient es leet
alsoe helpe mi god in alre tijt
wardi man alse gi wijf sijt
ic soude doen dat gi nembermere
wandelen ridders ne daet dere
want in u es niet dan ontrouwe
ay lanceloet sprac doe die vrowe
hebdi dus op mi gesproken nu
u saels berouwen dat seggic u
eer dit jaer sal liden soe sere
u ne berau noit dinc mere
lanceloet sprac bi mire trowe
ic weet wel levedi lange vrouwe
gi sult quads gnoech doen sekerlike
also helpe mi god van hemelrike
het es groet rouwe ende groet sneven
dat in die werelt liede leven
dar goet no bate af ne mach comen
mar dere ende quaet ende onvromen
lanceloet bant sinen helm ende reet
dar die joncfrouwe na hem ontbeet
alsine sach si vraegede saen
hoe hi die dinc hadde gedaen
hi vertelde hare doe
hoe hem die riddere ontvloe
ende van merguenen seide hi daer nare
hoe dat hi was gedreiget van hare
nu laet ons vaste riden dan
want si vele toverien can
mettien nam sinen wech lanceloet
ombe te varne te carmeloet
die riddere die tes conincs hove vart
die die dode joncfrouwe vorde op sijn part
die hi in despite van lancelote sloech doet
reet dat hi quam te karmeloet
dar waren comen gemeinlike
die hoge liede van ertrike
die den tornoy wouden besien
hi beette van sinen perde mettien
ende nam die joncfrouwe metter vart
ende ginc ten palayse op waert
alse hi soe in die zale quam
elc maectem wech dine vernam
ende volgeden hem alle nare
ombe te horne niemare
alse hi quam dar die coninc was
hi vrachgde altehant das
war hi soude vinden die coninginne
ende die vrouwen die waren dar inne
die coninc ontboetse ende met hare
die vrowen die alle quamen dare
tierst datsi comen waren seide
die riddere al sonder beide
sine aventure vor hen allen
hoe datsi hem was gevallen
alsoe alst hem lanceloet hiet
hine liets een wort achter niet
ombe scande noch ombe mesval
hine vertellet ginder al
hi gaf der coninginnen sijn swart
ende hem selven gevaen ongespart
datsi hem dat leven nemen mochte
oft si woude ende har selven goet dochte
alse die coninc hadde gehort
entie coninginne dese wort
entie hoge baroene
hen wonderde van desen doene
die coninginne sprac ten coninc
here wat salmen doen te deser dinc
die coninc antwerde hare
selc magene gesint hebben hare
gine soutene niet gerne sonder waen
willen doen te doet slaen
vracht wie die riddere es radic u
dine heft hir gesint nu
si vrages ende hi antwerder toe
dat hi sinen name niet en kinde doe
mar dit ontboet hi u bi mi
die riddere die u tscaec sinde es hi
ende alsi horden nomen dat scaec
seiden si hets lanceloet van laec
die beste die werelt heft inne
doe scoutene quite die coninginne
hi nam an die coninginne orlof
hi moeste in sconincs bandemagus hof
ende hem geven gevaen daer
ende in sconincs hof van norgales daer naer
eer hi vander coninginnen
orlof te varne mochte gewinnen
dede si den lichame ere
balsemen die roec wel sere
dar hi ten andren hoven mede reet
dine quite lieten ghereet
ombe lanceloets wille purlike
die goet riddere was sonder gelike
die lichame was gegraven daer
in ene capelle daer naer
entie riddere kerde te hant
blide weder in sijn lant
daventure sprect nemmeer van desen
nu seldi van lancelote lesen
nu gewacht daventure das
alse lanceloet gesceden was
vanden castele vander charette
darne morguein soe besette
met dreigen ende met herden worden
dart vele liede toe horden
dat hi maecte sine vart
recht vort te karmeloet wart
want die dach was herde naer
datmen soude tornieren daer
soe dat herbergede lanceloet
met enen ermite bi karmeloet
darse wel ontfinc die goede man
lanceloet sprac der joncfrouwen an
die met hem was comen doe
joncfrouwe het steet mi soe
ic moet varen in ene besichede
daric u niet en mach leiden mede
gi selt tote mire vrowen varen
der coninginnen sonder sparen
ende gi selt met hare bliven
bi letteren die ic hare sal scriven
ende hi screef hare letteren daer nare
die si vorde te hove met hare
sanders dages rumeden si dat hof
elc nam an andren orlof
die joncfrouwe ende lanceloet
die joncfrouwe voer te karmeloet
alsiere quam soe beette si
ende vrachgde om die coninginne vri
men leidese te harre cameren inne
doe groetse die coninginne
van lanceloets wegen tier stont
alse dat die coninginne verstont
si spranc op jegen hare
ende helsese sere dar nare
die letteren las selve di vrowe vri
dar lanceloet hare in bat dat si
die joncfrouwe onthouden soude
ende datsi hare lant geven woude
hine mochte hare niet doen verstaen
dat goet datsi hem hadde gedaen
die coninginne sprac te hare
datsi herde wel comen ware
ende datsi hare beter lant soude geven
dan har vader noit hadde in sijn leven
dien avont quam behort int hof
die sere gemoit was dar of
dat hi hem haeste met groter pine
ombe te tide ten tornoye te sine
hem was dar grote feeste gedaen
opten andren dach sonder waen
quam mijn her walewein int hof
dar si alle blide waren of
die coninc seide dar nare
ay god here oft u wille ware
dat lanceloet hir ware die goede man
ic en begerde nemmeer liede dan
ombe te scoffierne ridderscap al
dat jegen die tafelronde comen sal
wi sijn verloren en comt hi niet
die coninc ydier seide wats u gesciet
hir sijn vele ridders nu ter stonde
die sijn vander tafelronde
ende goede ridders sijn ende waert
ende bracht hebben in die vart
selke macht al quame jegen hen
lanceloet dar ic al seker ben
datmense in gere manieren
nochtan ne mochte scoffieren
ende ic weet wel dat soude wesen
lanceloet gescoffiert bi desen
die coninginne spraker toe
coninc ydier seide si doe
nu legt lanceloet noch niet
jegen u andre ridders wats gesciet
wet ware hi dar toe geleit nu
dat hi woude sijn jegen u
ende jegen die hir binnen sijn
ic wane nader sinne mijn
dat hi u allen scoffieren soude
die coninc ydier sprac alsoe houde
vrowe ic kinne dat wel sekerlike
dat hi es die beste van ertrike
mar bider trowen die ic ben sculdech u
ware dat hi hier quame nu
ende wesen woude nu ter stonde
jegen die vander tafelronde
hi soude hier gescoffiert wesen
nu verstaet die redene van desen
vrowe hier binnen sijn nu seggic u
selke xxvi ridders nu
die soe machtech ende soe stout sijn mede
haddic te kisene hir ter stede
die beste ridders van ertrike
ic core dese sekerlike
oft lanceloet jegen dese ware
ende iij ofte iiij tere scare
jegen hem quamen mi geeft mijn waen
dat sine onder hen soude vaen
sine souden niet sprac die coninc bedi
ic kinne bat lanceloets macht dan gi
die wort die die coninc seide doe
ende die coninginne daer toe
mesquamen sere tien stonden
den gesellen vander tafelronden
sonder mijn here waleweine allene
selke spraken daer gemene
ende drogen over een daer naer
quame lanceloet ten tornoye dar
ende hi met hen lieden wesen woude
dat harre ne geen comen ne soude
si seiden verwonnen si oppenbare
den tornoy ende lanceloet daer ware
ende enen slach niet sloge nochtan
souden die liede hem seggen an
dat hi den tornoy hadde verwonnen
dar dese tale dus was begonnen
ende gehandelt dar waren doe
c ende xiiij ridders toe
si drogen over een oftmen vername
dat lanceloet dar binnen quame
datsi hen onttekenen souden
ende mettien van buten houden
ende datsi souden in dier manieren
mogen lancelote scoffieren
die coninginne verstont dese worde
ende vertellese behorde
si seide ic weet wel sonder waen
dat dit bi nide es gedaen
ic soudse gerne mocht gescien
inden tornoy gescoffiert sien
vrowe sprac behort te hare
wiste mijn here dat dit u wille ware
hi sout doen sekerlike
ende soudse scoffieren lichtelike
ic woude hijt wiste seide si
behort sout seggen seide hi
ende dovereendragen vanden gesellen
vander tafelronden vertellen
gine selter niet varen nu
ic saelt hem ontbieden sonder u
soe dat die coninginne te hant
enen brief maecte metter hant
ende daer in haren wille hir af
dien si der joncfrouwen gaf
die lancelote halp hir voren
uten putte alsegi moget horen
die coninginne seide gi selt varen
tes gigants cruce sonder sparen
die int inde vanden beemde staet
alsmen te montiguit waert gaet
legt den brief opten steen
ende blijfter bi al in een
tes u lanceloet comt te gemoete
segt dat ickene sere grote
ende segt hem dat hine late niet
hine doe dat hi inden brief siet
die joncfrouwe nam den brief ter vart
ende vor dar mede ter crucen wart
alsire gereden quam si vant
dar den hertoge van brocelant
ende dar toe vele hoger liede
v coninge met hare maisniede
die keyser van almanien waser doe
ende xii hertogen toe
ende meer dan xl graven mede
die comen waren te dier stede
ombe allen te varne te dier stonde
jegen die vander tafelronde
si leide den brief op dien steen
ende blever bi al in een
toter tijt dat di nacht quam
soe dat si doe herberge nam
met enen hermite die woende daer
si ontbiede den andren dach daer naer
dat sire nimanne comende en vernam
op den derden dach dar na quam
een riddere dat was lanceloet
gewapent met wapinen roet
hi hadde af gelaten die sine
ombe te min bekint te sine
hi kinde die joncfrouwe haestelike
mar hi en deets gene gelike
alse die niet en woude gelet wesen
hi versach den brief binnen desen
ende hi ontdede te hant
ende las dat hire in vant
dattene groette die coninginne
die te hem waert droech merre minne
dan si te ymanne waert dede
ende hoe datsi hem ontboet mede
tspreken datsi hadde ondervonden
van dien vander tafelronden
hem te provene tallen steden
soe vermert waren van stoutheden
hi pensde hem te provene soe
datmer af soude spreken emmertoe
doe vrachde si hem wie hi ware
hine woude hem niet decken jegen hare
ende seide hare dat hi lanceloet was
alsijt horde was si blide das
si groettene soe si scoenst mochte
hi vrachde hare wi den brief daer brochte
ic brachtene here seide si
segt mire vrowen seide hi
dat ic al mine macht doen sal
van dien dat si mi beval
die joncfrouwe sciet van hem thant
ende reet dar si die coninginne vant
die op die loetse sat twaren
dar met hare geseten waren
wel vc joncfrouwen die dien
tornoy waren comen besien
alse die coninginne wert hars geware
si ginc te hant jegen hare
ende vrachde ombe niemare ten gemoete
ic sprac seidse lancelote
die u groet ende ontbiet goeden dach
ende seit hi sal doen al dat hi mach
ombe te volbringene u gebod
die coninginne seide here god
welc tijt sal dat mogen gescien
datic den goeden man sal sien
den besten den scoensten die levet
dien al die werelt prijs gevet
dit seide si soe stille tier stont
dat die joncfrouwe niet en verstont
die coninginne seide segt mi
hoe dane wapene dracht hi
si seide hare dat hi rodene wapine droech
dat was hare tekens genoech
dar na die coninginne ten vensteren lach
dar si vrowen ende joncfrouwen besach
die dar waren omtrent hare
dar wert si der joncfrouwen geware
die mijn here lancelote genas
vanden venine alsmen hir voren las
dat hi ter fontainen hadde ontfaen
si hadde gegort sonder waen
een gordel dat hare lanceloet gaf
alsi wert geware dar af
si kinde dat gordel wel mettien
alse dijt te voren hadde gesien
doe bedachte si hare das
dat dat dieselve joncfrouwe was
dar hare te voren af ontboet
bi lionele lancheloet
dat hi moeste doen haren wille
si was erre al swech si stille
datsi hare dat gordel dragen sach
datsi selve te dragene plach
datsi bi groter minnen gaf
lancelote ende dochte dar af
dat sine hare hadde ondergaen
dien si soe minde sonder waen
si pensde dat si tiere stede
soude weten die rechte warhede
ende mochte soe antwerden vandien
hare en soude mar al goet gescien
ende dantwerde mochte selc wesen
sine sout daer niet mogen genesen
si deetse roepen dar nare
ende deetse lenen bi hare
die ridders waren in den beemt doe
ende waren vergadert embertoe
datter waren van beiden siden
wel m ridders te dien tiden
ende dar waren vele joesten gedaen
lanceloet lette noch doe sonder waen
onder iiij boemkinne dar hi
sinen helm af hadde gedaen daerbi
dat hine woude setten bat
dan hine te voren hadde gesat
daer leet die coninc bandemagus
bi hem daer hi hilt aldus
die den tornoy dar versochte
ende ijm ridders met hem brochte
alse hi lancelote sach hi was blide
ende dede sinen helm af tien tide
ende gavene enen riddere in die hant
ende vloech hem omden hals thant
live vrient seidi na desen
wille come moetti wesen
ende lanceloet dies hem wel onste
groettene soe hi best conste
maer hi was tongemake omdie dinc
dattene kinde die coninc
hi bat hem sere dar nare
dat hijs en maecte en gene mare
hi sprac tote sinen ridders saen
gi moecht wel uwer verde gaen
nadien dat dese riddere es jegen u
wi werden alle dar bi gescoffiert nu
ic en ware mar mi xxster comen
waendic hem hir hebben vernomen
arturs liede sijn seker desen dach
datmense niet scoffieren ne mach
wat volke dat jegen hen si
alsoe lange alse hen dese ridder es bi
doe waenden si alte hant wel das
dat dat lanceloet van lac was
ende si waren tonpayse van desen
dat hi jegen hen soude wesen
lanceloet vrachde den coninc ende maende
oft hi iet sciere vergadren waende
bandemagus die coninc sprac here
inne vergadre tavont mere
noch man die es met mi nu ter tijt
alsoe lange alse gi jegen ons sijt
want wi moesten ember noch heden
vander plaetsen gescoffiert sceden
lanceloet seide wats gesciet
jegen u en tornieric niet
maric wille heden in desen
tornoy van uwer maysniden wesen
ende dienen alselc alsic ben
die coninc waende dat hi spelde met hem
ende seide al lachgende dese dinc
gine liet dor mi niet artur den coninc
nochtan wi soes hem belgen soude
sonder gi allene ic woude
dat gi hadt gesekert dat gi
na uwe macht sout helpen mi
ende die coninc artur dade vort an
al sine macht jegen ons dan
hine dade ons bi siere gewelde
trameer keren vanden velde
lanceloet seide ic sal heden den dach
u helpen ten besten datic mach
ende sijn van uwer maysnide
jegen des conincs arturs liede
hir bi begeric dat vort an
van uwen lieden ne porre geen man
vore datsi mi in porre sien
ende datsi mi volgen mettien
ic salse magic doen hebben ere
boven dandre het ne verkere
die coninc was sere blide das
ende danckes hem alst recht was
ende geboet al sinen lieden
datsi van hem niet en scieden
ende met hem porden ende els niet
si beloveden te doene dat hi hiet
dar waren vergadert in dien ringe
hertogen graven ende coninge
ende ridders soe vele der gelike
oft els ne gene waren in ertrike
tgrote orguel vander tafelronden
was oec ute comen te dien stonden
met geselscepe datmen dan
telde oever xm man
die stout waren ende onververt
ende elc woude sijn goeds mans wert
si quamen soe starc datsi afstaken
m man in warre saken
si dreven achter optie campanie
des keysers volc van almanie
meer dan ij bogescoten ic wane
ende si begonsten te slane
ende af te stekene in dien spele
ende deden met wapinen soe vele
datter man soe coene in di plaetse ne was
hine mochte hem te mayeren das
si liepen den andren op soe sere
sine mochten gedogen nemmere
die coninc van norgales quam doe
entie coninc karabantijn toe
van cornuwaelge met vele lieden
ende met harre maysniden
ende stonden hen in staden
die sere waren verladen
als in den tornoy comen waren
si vergaderden inden scaren
ende slogen ende staken stoutelike
optie gene namelike
die meest waren vernaemt doe
van machte ende van preusheden toe
si stakenre vele af sonder sparen
die van vechtene vermoyt waren
nochtan deden si selke were
dat an hen was te prisene sere
si hadden moten ondergaen
en hadde die coninc artur gedaen
die hen groet soccors sinde toe
die tornoy stont lange alsoe
soe dat te primetide quamen vort
mijn her walewein ende behort
ute karmeloet der stede
ende waren gewapent bede
met witten wapinen ende si quamen
alse ij ridders van groter namen
behort ne waende niet das
dat mijn here lanceloet dar was
alse die vander ander siden
sagen waleweine ende behorde riden
seiden si vliet vliet uten plaine
siet hier mijn her waleweine
walewein stac enen ridder af daer
ende behort ij daer naer
si togen hare swerde ende behort
seide tote waleweine dit wort
wildi mi een lettel volgen here
gi selse gescoffiert sien sere
in corter tijt vart vort ic sal
u volgen sprac hi overal
behort sloech in mettien orsse
dar hi sach die meeste porsse
ende begonste vore ende achter saen
steken ende grote slage slaen
ende al omtrent metten swerde
hi sloech doet ridders ende perde
hi trac scilden vanden halsen doe
ende helme vanden hoveden toe
soe dat hi dar soe vele dede
dat bi siere ende waleweins preushede
ende met dat slaen die hare bequamen
ende met haren weldone herte namen
datsi scoffierden sonder sparen
alle die jegen hen waren
soe datse met slagen die si gaven
achter deden coninc ende graven
soedat arturs liede soe vele
wonders deden in dien spele
dat nieman en mochte hebben gesien
hem en hadde gewondert van dien
vrouwen ende joncfrouwen die lagen
ten loegen ende dar toe sagen
spraken dar af ende seiden mede
dat mijn her walewein wel dede
ende dat hi hadde verdient den prijs
vanden tornoye in alre wijs
alse die coninginne dat horde
wat seggedi van behorde
ne dinct hi u niet alsoe vele
te prisene van ridderspele
alse mijn her walewein si seiden dan
vrouwe behort es een jonc man
wine mogene niet
prisen jegen waleweine wats gesciet
die coninginne achte niet der saken
dar die vrowen af spraken
alsi den genen niet en sach comen
daer ombe die tornoy was genomen
si sochtene wech ende weder
mettien ogen op ende neder
dat si niet en sach dat si sochte
alst wel tercitijt wesen mochte
ende lanceloet onder sach wesen
die van siere siden hi sprac na desen
tote bandemaguse ende seide
hier en doech gene langer beide
nu laet ons porren metter vart
lanceloet liet lopen dar waert
ende ontmoette enen riddere al te hant
die geheten was kalogramant
ende was mettien coninc arture
dien stac hi ten scoudren dure
dat hi ter erden viel al toe
die glavie brac int steken doe
doe sloech hi alse i ridder coene
soe groete slagen metten trinsoene
dat den coninc bandemaguse dochte
dat geen man selke cracht doen mochte
sine gesellen dien hi exempel gaf
stakenre vele in har comen af
want si waren alsoe seker ende soe vri
oft si in enen tor waren daerbi
dat lanceloet was in hare vart
lanceloet hadde getrect sijn swart
ende ginc slaen in beiden siden
alse die hem conste tien tiden
alsoe wel helpen in dien tornoye
alse een vogel met siere proye
hi sloech doet ridders ende perde
ende vellet al mettien swerde
wat dat quam in sijn gemoet
hi hadde dors dapper ende goet
hi pijndem in allen manieren
hoe hi die gene mochte scoffieren
dine soe sere veronwerden
bi harre groter hoverden
dar wart wel geproeft ter stede
tgrote wonder van siere vromechede
hi sloech ontwee mettien swerde
hovede arme ridders perde
hi scorde halsberge ende scilde
hi velde al dat hi wilde
soe dat hi soe vele wonders dede
in corter wilen te dier stede
datter vele dor sinen wille
hare vechten lieten ende hilden stille
ombe besien wat hi dede tien stonden
jegen die vander tafelronden
hi was altoes met sinen orsse
dar hi wiste die meste porsse
embertoe slaende mettien swerde
ende vellende ridders ende perde
ende dede in corter tijt soe vele
dat sine ontsagen al vanden spele
want si noit ane man vor dien
cracht gelijch hem hadden gesien
soe dat vor hem vlouwen die goede
entie sotte entie vroede
hi hadde tpert wel te wille doe
dat was dinc dire wel halpt toe
hine hilt hem niet in ene stede
mar over al ende hi dede
vele dat hem nieman sonder waen
noch vore noch achter mochte ontgaen
ende dar hi vander tafelronde
die meeste perse sach tier stonde
dar sloech hi grote slage ende sware
ende scietse hare entare
hi dede alse die hongerege wolf pliet
alse hi die beesten vor hem siet
dat hise alle gaet verbiten
ende eten ende sliten
dus dede lanceloet die niet en sparde
dat hi geraken mochte metten swarde
hi was over al alse een standart
sijn scilt was hen allen geoppenbart
sijn helm blicte telker stede
sijn swert maecte kinnesse mede
jegen alle der wedersaken scaren
soe dat hen allen dochte dire waren
datsi nimanne dan hem ne sagen
nu ginc hi hier nu ginder jagen
soe dat sine alle ontsagen soe
dat nieman sijns ontbeide doe
van algader dien scaren
hoe vele ridders dat dar waren
ja die vanden meesten love
waren vandes conincs hove
die vanden tornoye waenden wesen
boven een lettel vor desen
lanceloet dede soe vele daer
dat al van hem sprac verre ende naer
ende seiden alle van hem dan
dat die rode riddere al verwan
die coninc artur die op dien dach
gene wapine droech ende dit sach
vrachde wie die riddere was
een knape berichtem das
ende seide here des sijt gewes
dat hi van bandemagus huse es
gine sacht noit sonder waen
dat wonder dat hi heeft gedaen
hi slaet doet ende werpt ter erde
dat hi gemoet ridders ende perde
ende lanceloet van lac dimen heet
den besten riddere dimen weet
ne dede noit in gene stede
die helecht vander vromechede
die dese heden heeft gedaen
alse die coninc dit heft verstaen
hi wert te mayeert van desen
ende pensde het soudem swaer wesen
souden bider viande cache
sine liede rumen die plache
doe begonstem wanhagen
ende hi begonste lancelote clagen
ende seide met droefheiden groet
hahay live vrient lanceloet
ic sie mijn hus van goeden lieden nu
ydel datic niet en hebbe u
die tafelronde sal sekerleke
heden uwes hebben breke
want ic ben seker wel van desen
haddi allene hier gewesen
sine ware niet genedert heden
van harre groter werdecheden
noch van harre groter namen
bi vremden lieden die hir quamen
wi selen heden verliesen die ere
bi fauten van u dat duchtic sere
ay god vele meer werdecheden
es an enen man dan men waent heden
dus sprac die coninc te hem selven met rowen
entie vrowen entie joncfrouwen
die arturs liede met haren ogen
soe groten onwille sagen gedogen
weenden met heten tranen doe
ende vloecten den roden riddere toe
si seiden ay god wats ons gesciet
dat wi lancelote ne hebben niet
haddewine hir onse lieden souden
die plaetse wel bi hem behouden
jegen desen riddere sekerlike
die de onse bericht so qualike
ay lanceloet hoe dorper scade
es ons gesciet biden dorpren rade
dat u uten lande leiden soude
die quene metten cercle van goude
bedie wi selen heden dies
moten ontfaen groet verlies
dat gi soe node te hove sijt
entie coninginne die tier tijt
die wort entie clage verstont
ende met hare ogen sach tier stont
den genen dar si alle doe
ombe heeschen ember toe
si loech stillekine ende si nam
ware war hi voer ende quam
ende dat dene ende dandre mede
vor hem vloen in elke stede
hi reet ende jagede soe vele
vechtende ende slaende in den spele
dat hi quam vor die venstre dar lach
die coninginne dine gerne sach
ende dire al dat hi dede wel bequam
alsi die coninginne vernam
die hi soe minde ende vordien
in langen niet en hadde gesien
ende die hi soe overscone sach
boven alle dandre darse lach
ja dat hem hars gelike
niet en dochte sijn in ertrike
hi te mayerdem soe dat hi niet
wiste wat hem was gesciet
noch ofte hi sliep ofte waecte doe
noch oft hi tors oft te voet was toe
hem ontsanc soe sijn bloet te handen
dat hem sijn swert viel uten handen
ende hilt hem an dat artsoen voren
alse die al sine cracht hadde verloren
hi hadde sorge dat hi met allen
uten gereide soude hebben gevallen
hi sach op hare eenparlike na dien
alse hise lange soe hadde besien
warp hi ute een versuchten diep
dat hem verre uter herten liep
doe faelgierde hem soe sere
therte hine mochte nemmere
alse hi hem gevoelde berecht alsoe
dat hem dochte dat hi vallen moeste doe
ende hi niemanne en sach dine hilt daer
hi sach achter waert dar naer
ende sach bandemaguse den coninc
doe seide hi hem dese dinc
ay live here nu houdt mi
in uwen arme ofte ni
ic moet ter erden vallen vor u
ende sterven in die plache nu
alse die coninc dat verstont
hi waende dat hi ware doet wont
die coninc namene soetelike
ende vrachde hem des droeflike
sidi gewont here segt mi
hine hadde niet so vele machts dat hi
hem mochte antwerde geven
hi lach ofte hi niet en mochte leven
die andre quamen dar toe
alsine sagen liggen soe
si waenden dat hi doet ware
het was leet selken die waren dare
oec waren selke tier stede
dies en hadden gene droefhede
dien hi vele pinen hadde gedaen
die coninc bandemagus drogene saen
in enen bosch die dar bi stont
ende leidene neder te dier stont
bi ere fontainen die hi daer vant
ende ontwapendene al te hant
doe begonste arturs volc sonder sparen
jagen die jegen hen waren
die si scoffierden met allen
te hant met lanceloets mesvallen
soe dat si engene were
ne mochten doen vort mere
ende vlouwen som si waren soe vervart
inden casteel ende som ten bossce wart
so dat die vander tafelronden
groete bliscap hadden tien stonden
dien hare saken waren bat vergaen
dan hen te voren gaf har waen
die coninginne was drove vandien
datsi lancelote hadde gesien
uten tornoye dragen alsoe
ende en wiste ofti doet was doe
si riep die joncfrouwe dar nare
die hadde gegort dat gordel om hare
dat si wilen lancelote gaf
dar gi hir voren horet af
si seide comt in mine camere nu
ic hebbe te sprekene jegen u
hare wonderde in hare gedochte
wat die coninginne willen mochte
mettien riep die coninginne behorde
dar hi reet ende sprac dese worde
kindi iet den goeden man
die den tornoy heden verwan
hi antwerde nenic vrouwe
si seide des hebbic rouwe
het was u neve lanceloet
ic vruchte hi es gewont ter doet
nu vart na hem dapperlike
gi seltene vinden sekerlike
dar die coninc bandemagus es nu
ende comt mi seggen des biddic u
wat hi doet ic sal poegen te dien
dat ickene sal varen sien
ende es hi niet gewont te sere
segt hem dat hi in allen kere
den raet gedoe dat hi
tavont come spreken jegen mi
soe bedectelike dat nieman en weet
behort vorne soeken gereet
ende alse hi ten pawelioene quam
dar hi bandemaguse vernam
sprac hi ane enen riddere tier stede
ende bat hem op hoveschede
dat hi hem bi siere genade
den sieken riddere spreken dade
hi seide dat hi soe siec was
dat hi ware in vresen das
gine mochten niet spreken sprac die coninc
hi es soe siec in warre dinc
ic motene spreken wats gesciet
ende en laettine mi spreke niet
hi salre ane verliesen soe sere
hine vercomes nembermere
die coninc seide sijt seker dies
datic niet gere sijn verlies
ic salne u dan spreken doen
doe leide hine int pauwelioen
darsi lancelote slapende vonden
si saten ende ontbeiden tien stonden
vor dbedde daer hi op lach siec
ten iersten dat lanceloet ontwiec
gevoeldi hem gans ende gesont
sonder dat hem die lede sworen tier stont
van dat hi dien dach hadde gedaen
ende van slagen die hi hadde ontfaen
doe begonste hi wenen sere
ende seide waer benic ay god here
hi ontdede sine ogen saen
alse hi behorde vor hem sach staen
was bi sijns utermaten blide
ende behort an dander side
behort seide here hoe staet met u
here ic soude gerne genoget u
die coninc es van hen gesceden
ende lietse spreken onder hen beden
behort seide hem dar nare
warombe dat hi was comen dare
tierst dat verstont lanceloet
wat hem die coninginne ontboet
was hi utermate blide doe
ende seide hi soude doen alsoe
hi bat behorde alsoe houde
dat hi te sire vrowen varen soude
ende hi soude seggen hare
dat hi gans ende gesont ware
ende ic verbiede u seide hi
op al dat gi hout van mi
ende bi uwer rechter trouwen
dat gi niemanne dan mire vrowen
van mi segget enege mare
behort sciet van hem dar nare
ende reet dat hi te karmeloet quam
darmen wel ontfinc alsmenne vernam
want hi herde wert was gescouden
ende over goeden riddere gehouden
hi was sonder waen goet ende wart
ende sere geprijst vander dachvart
vanden selven dage sonder waen
hi hadt oec herde wel gedaen
alsi alle seiden gemene
die den tornoy sagen groet ende clene
alse die coninginne sijns wart geware
si seide hoe gedane niemare
hi antwerde goede goddanc
betre dan ic waende dies es onlanc
mijn here es al gesont nu
en hi sal comen tote u
tavont alst sal sijn al stille
mar hi wiste gerne uwen wille
hoe dat u best ware gename
soe hi ongewapent quame
ofte gewapent ic wille dat hi
seide si ongewapent si
sonder dat hi hebbe sijn swart
ende come dor desen bogaert
mettien scoet behort van hare
die joncfrouwe seide daer nare
die lanceloete hadde genesen
van venine alse gi hebt horen lesen
toter coninginnen vrouwe gi
seit eer dat gi wout spreken mi
dar ombe benic comen hare
die vrowe dede daer nare
die camere rumen si sprac doe
aldus der joncfrouwen toe
ene mine grote vriendinne
die ic lief hebbe ende minne
heeft mi geclaget over u
ende war af dat es verstaet nu
si heeft lange gemint sere
enen riddere enen groten here
ende hi hare dat dedi hare verstaen
nu es sake soe vergaen
dat gine hare hebt onttrect joncfrouwe
dies si heeft wel groten rouwe
want si weet wel sonder sage
datmen u ende hare besage
men soutse meer prisen dant u soude
van scoenheiden hondert voude
ende van groter rijchede
ende van geslechte mede
ende ombe dat gi des en selt niet
mogen logenen soe besiet
een goet licteken nu dar af
ane een gordel datsi hem gaf
alse si mi dede te verstane
dat gi hebt gegort ic wane
dar u ombe te stervene staet
eer gi ute desen lande gaet
die joncfrouwe ververde hare saen
alsi die worde hadde verstaen
si viel hare saen te voeten
met sconen worden ende met soeten
weenende ende makende mesbaer
ende si seide tote hare dar naer
ay soete vrowe gedoecht u
ic sal u seggen die waerheit nu
ende van enen worde liegen niet
alsi die joncfrouwe soe wenen siet
begons tontfarmene hare
ende si seide daer nare
joncfrouwe suerdi mi hier ter stede
dat gi selt seggen die warhede
hoe gevaren sijn die saken
ic wane wel uwen pays maken
jegen die joncfrouwe die van u
hare soe sere beclacht nu
die joncfrouwe swoert te hant hare
ende si seide dar nare
het geviel vrowe dat seldi kinnen
dat een riddere van hir binnen
lanceloet was geheten die here
hi was gevenijnt sere
daric af waende alse min waen gaf
dat hi soude hebben gestorven af
ic pijnde daer ombe met groter onste
soe dat hi genesen begonste
soe sciere niet comen ne mochte
soe dat hi mi soe scone dochte
ende soe hebbelijc van allen saken
soe daticker mijn lief af moeste maken
ende wertene minnende soe
daticker af waende sterven doe
ende soe haddic sonder waen
ende hadde een sijn neve gedaen
die mi versekerde van siere minne
dat mi troeste in minen sinne
ende ic gedogede mi bi desen
tot dat hi een deel was genesen
op enen tijt alsmen hadde geten
warewi int pauwelioen geseten
ic ende hi onder ons tween
ic die te hem wert pensde al in een
settene de hant in talen dar af
dar mi mijn herte wille toe gaf
ende seide tote hem dese worde
here hout mi vorworde
ende geeft uwe minne here
alse gijt mi gelovet ere
hi gaf antwerde na dien
dat dat niet en mochte gescien
soe datsi hare van worde te worde
telde lanceloets antworde
ende hoe hi hare te verstane dede
dat hi minde in selker stede
dat hi eer soude willen kiesen
dat hi sijn lijf soude verliesen
dan hi hare vlascheit dade
die hi minde soe gestade
alse hi mi hadde gesegt die sake
ende icken soe sach tongemake
ombe dathi woude trowe volbringen
want hi en woude van genen dingen
logenare jegen mi sijn
noch bedriegen die vrowe fijn
ic seide tote hem wats gesciet
aldus en latic u quite niet
doe seide si der coninginnen saen
dat gelof dat si hadde gedaen
ende alle die worde die van desen
tusscen hen tween hadden gewesen
ende weet wel vrowe die dage al
die ic ter werelt leven sal
ne sal geen man an mi hebben deel
maric sal houden algeheel
toter doet mine suverheide
ombe die minne van siere hovescheide
dit geloefdic hem ende ic salt
houden soe wat so mijns gevalt
alse hi was genesen ende wech soude varen
doe badic hem al sonder sparen
dat hi ware bedacht daer ave
dat hi mi vore minen dienst gave
een van sinen juelen te lone
doe gichti mi wel scone
ende gaf mi dat gordel daer hi mi
blide mede maecte bedi
ic saelt houden al mijn leven
dor sine minne ende niet begeven
vrouwe nu hebbic gesegt al
mijn wesen hier af ende mijn geval
die vrouwe sprac ter joncfrouwen
gi sijt wel sculdech bi mire trowe
dat gordel te hebbene paiselike
gi hebbet verdient getrowelike
ende ic sal ombe dese saken
uwen pays jegen die joncfrouwe maken
si gingen int palays tien stonden
dar si die ridders sprekende vonden
vanden roden riddere gemeinlike
dat si noit en sagen sine gelike
noch riddere die soe vele dede
met wapinen teneger stede
het ne hadde lanceloet gewesen
die coninc ydier sprac te desen
dat noit man ne hadde gesien
selke vromecheit lanceloets gescien
ende hine hadde die macht niet
niet bedi hets hem int inde mesciet
dat hi wech gedragen was of doet
ofte sere gequetst in groter noet
dat en quam hem niet van vromecheden
want alse een man begint tere steden
groet ridderscap vromelike
ende hi dan dat indet qualike
dat mote bi fauten van herten wesen
ic wane seker sijn van desen
al tornierde men noch enen dach
hine quamer niet ombe te slane enen slach
want hi es so moede van slane
ende van slage tontfane
dat hi dese naeste maent al
op sijn bedde liggen sal
daer was gnoech op ende neder
gesproken ende wech ende weder
vanden roden riddere datsi noit en sagen
soe goeden riddere te genen dagen
ende die alsoe vele alse hen dochte
van wapinen gedogen mochte
mijn her walewein seide nadien
dat hi noit riddere hadde gesien
die te prisene was soe sere
alse die gene in allen kere
hi seide ic ne wane niet
dat lancelote ware gesciet
dat hi hadde gedaen desgelike
die es nochtan die beste van ertrike
want ic sagene heden den dage
slaen selken cc slage
dat niet een was hine velder mede
riddere ofte pert bi siere vromechede
ende alse scone joesterne alse dien
met gelavien en hebbic niet gesien
want nadien dat hi die glavie brac
hine fineerde niet hine stac
ij ridders ofte iij af
eer hi dat trinsoen begaf
ic sach dat hem dit gevel
anders en haddics geloeft niet wel
al prijsdene walewein sere
vrowen ende joncfrouwen prisdene mere
si seiden dat noit riddere en dede
soe groet wonder tere stede
walewein sprac bi gode onsen here
al datic behouden mire ere
doen mochte woudic doen bi dien
datic op enen dach mochte sien
hem ende lancelote onderlinge
wesen tere vergaderinge
die rode riddere was in die zale
vele geprijst ende wale
die coninc sprac van deser dinc
een goet man es bandemagus die coninc
die selken riddere van maisniden heeft
ende na dien dat mi mijn sin geeft
ne haddi gene quetsinge ontfaen
dat hi hadde onder gedaen
die gesellen vander tafelronden
ende ic hads vrese te somegen stonden
want ic sachse vor hem vlien
alse die hasen vor die honde plien
ende ombe sine doget ne werdic niet
wel te gemake vor mi gesciet
datic den riddere bekinne
mar wie so sprac die coninginne
sweech stille ende van dien tiden
ne mochte si niet verbliden
dat die coninc ydier op leide
lancelote lachter ende hi seide
dat hijt qualike hadde gedaen
int inde si pensde sonder waen
dat sere costen soude dat wort
binnen der weken datsi hadde gehort
na etene bat si behorde
dat hi vore seggen die worde
lancelote sinen neve alsoe
alse die coninc ydier seide doe
ende ic wille dat seggic u
dat een tornoy werde genomen nu
van heden opten derden dach
op aventure wats gescien mach
ende ic wille boven alle dinc
datten neme bandemagus die coninc
jegen die van hir binnen nu vart
segt datic hem dit ontbiede ter vart
hi sciet vander coninginnen te hant
ende voer dar hi lancelote vant
ende seiden wat die coninginne ontboet
dit wert gedaen seide lanceloet
nadien dat es die wille mire vrouwen
nochtan hebbic sorge en trowen
dat mijns heren verlies sal wesen
hi sprac te bandemaguse na desen
ende seide here ic biddu dat gi
enen tornoy dor die live van mi
doet nemen jegen mijns heren liede
den coninc arture ende sine maysnide
die coninc bandemagus sprac na dien
here al u wille saels gescien
want en es sake die ic vermach
ic en doese dor u heden den dach
ende ic ben blider hier ave
dan oftmen mi nu gave
den besten casteel die heeft nu
die coninc artur dat seggic u
bandemagus sinde ter vaert
ij princhen tes conincs hove wart
die van sinen halven den tornoy namen
alsi den coninc te spraken quamen
jegen die vander tafelronde
ende walewein sekerde te dier stonde
bi gehete van arture den coninc
ende si bespraken alsoe die dinc
dat op den derden dach van desen
die tornoy vor karmeloet soude wesen
die princhen kerden ten coninc saen
ende seiden wat si hadden gedaen
artur die coninc ginc dar hi vant
sine ridders ende seide te hant
walewein gi hebt verstaen die dinc
die mi ontboet bandemagus die coninc
al ne haddewi hier in nember liede
dan onse heimelike maysnide
nochtan wanic in allen manieren
dat wine wel souden scoffieren
mijn here walewein antwerde nu
bider trouwen die ic sculdech ben u
her coninc hi hevet dit gedaen
optie sekerheide sonder waen
vanden riddere sonder genoet
die di wapine droech al roet
savonts alst slaeptijt wart
ginc elc te siere herbergen wart
soe dat in ene camere ginc
slapen allene artur die coninc
ende lanceloet ende behort quamen
dar si die dore open vernamen
die de coninginne wisde te voren
behorde alse gi moget horen
si gingen dar in tien stonden
ende hadden hare perde gebonden
ane enen boem doe wiste die coninginne
dat lanceloet was dar inne
si dede gaen slapen dar nare
die joncfrouwen hare entare
die coninginne ginc te hant
dar si lancelote vant
alsi hen ondersagen dreven si
grote bliscap bedi
si haddent beide begert lange
tierst datsi spraken onderlange
vrachde die coninginne met stade
lancelote wat hi dade
hi antwerde wel god danc
die coninginne maecte haren ganc
tote behorde ende namene bider hant
ende leidene in ene camere te hant
dar hi dien nacht in slapen soude
ende si keerde alsoe houde
in die camere dar lanceloet was doe
ende sloet die dore vaste toe
si ginc met hem slapen dar naer
si dreven hare bliscap daer
dar si lange ombe hadden gewacht
si sliepen lettel daer binnen der nacht
si spraken van mengerhande sake
si waren dien nacht te gemake
een lettel vorden dage seide si
het es tijt dat gi
en wech vart bider dinc
dat in costumen hadde di coninc
smargens te comene te hare
si wecte behorde dar nare
eer si van danen scieden
bat die coninginne hen lieden
datsi tsavonts weder quamen
si voren en wech tes si vernamen
die tenten dar bandemagus lach
alsi dar quamen soe waest dach
die coninc was op doe gereet
alse die na lancelote ontbeet
ende van siere coemste was blide
si gingen horen messe tien tide
ende waren alden dach int hof
savonts namen si anden coninc orlof
ende voren ter coninginnen saen
dar si wel waren ontfaen
lanceloet ende die coninginne
dreven al dien nacht haer minne
vorden dage stont si op ende seide
tote lancelote sonder beide
ic hebbe gereet wapine u
ende ic sal u wapinen nu
eer gi van mi sceet sekerleke
ic wille dat u niet en gebreke
het sal mi wel helpen dat ic bem
darmen u wapent sprac si te hem
ic willet wel vrowe seide hi
nadat alsoe u wille si
want bi u en magic anders doen niet
dan betren wats gesciet
die coninginne stont op mettien worde
ende si wecte behorde
si gaf lancelote wapine al wit
ende behorde al rode na dit
lanceloet wapende hem te hant
die coninginne halp hem ende bant
sinen helm ter stede
alse hi gereet was ende behort mede
voren si te hant uten hove
bider coninginnen orlove
alse lanceloet van hare sciet
beval si hem dat hi en quame niet
ten tornoye vore dat tierchitijt ware
en dade noet hi seide hare
hi soude ontbeiden tote dien
dat hire noet toe soude sien
si reden tote dat si vernamen
datsi te bandemagus loegen quamen
recht alst dagen begonde
bandemagus was op tier stonde
hi wiste wel dat lanceloet soude
tilike comen ende hi woude
jegen hem gaen alse hi quam
tierst hi lancelote vernam
gewapent comen hi kinden saen
met dat behort den helm af hadde gedaen
die coninc hietse wel comen wesen
ende si beetten na desen
ende sijn op neuwe perde geseten
die hare en hadden des nachts niet geten
tierst datsi messe hadden gehort
ende si weder quamen vort
die loegen waren vol vrowen ende joncfrouwen
die den tornoy wouden scouwen
ende die mersch was in beiden siden
met ridderen bedect te dien tiden
diere wel iiijm doe waren
dar was gejosteert sonder sparen
dar was grote porsse in elke side
die coninginne quam te priemtide
ende met hare vrowen vele
ende joncfrouwen ombe sien ten spele
die keyser van almanien was comen doe
entie coninc van norgales toe
soe dat dar waren iiij coninge
met ere groter sameninge
datter niet jegen mochte staen
des conincs arturs liede sonder waen
mar dat hen te staden stonden
die ridders vander tafelronden
die met groter geselscap quamen
wel iiijm ridders te samen
entie bloetste van al desen
woude goet ende stout geheten wesen
entie vander tafelronden
drogen alle tekene tien stonden
boven op hare coverturen
datmense kinde tallen uren
ende alsi vergadert waren
si staken ende slogen sonder sparen
si staken neder ter erden
die ridders mettien perden
ende deden soe vele dar ter stede
bi harre groter vromechede
datsi wederkeren deden bidien
die gene die hadden begonnen vlien
si worden stridende tien tiden
onderlinge in beiden siden
dat niman en was vroet das
welke pertie int scoenste was
doe quam mijn here walewein daer
ende gaheret sijn broeder daer naer
ende wel cc ridders mede
die hen volgeden tier stede
die waren vandien meesten love
vandies conincs arturs hove
sonder die vander tafelronden
mijn her walewein seide tien stonden
volget mi heren ende dat doet
soe starcke dat in onse gemoet
nieman en come van soe groter machte
men dragene ter erden met crachte
si seiden si souden doen alsoe
mijn her walewein porde doe
ende reet dar wart mettien orsse
dar hi sach die meeste porsse
hi stac den iersten ter erde
dien hi gemoette al mettien perde
soe dattie glavie te stucken brac
ende gaheret sijn broeder stac
enen andren dat hi ter erden vel
entie andre dadent alsoe wel
dat elkerlijc sine glavie brac
soe dat selc van hen lieden stac
den riddere af die jegen hem tornierde
dar selc ander af faelgierde
mijn her walewein deet soe wel doe
ende gaheret sijn broeder toe
dat die waren jegenworden
wel seggen mochten met waren worden
datsi waren sekerlike
die beste ridders van ertrike
si poengierden wech ende weder
ende staken ridders ende perde neder
soe datsi scoffierden te hande
bi harre vromecheit die viande
datsi niet langer en hadden macht
te werne mijns heren waleweins cracht
ende diere vander tafelronde
si setten hen ter vlucht tier stonde
al dattie perde mochten gelopen
ende het begonste op hen ropen
vrowen ende joncfrouwen ombe dat doen
ende mespriseden hen sere datsi vloen
alse behort wert geware das
dat die gene die hi sculdech was
te helpene hen soe scoffierden
inden tornoy dar si tornierden
hi tonetse lancelote ende seide
hier ne doech gene langer beide
laet ons hen helpen si hebbens noet
ic wilt wel seide lanceloet
hi sprac den coninc bandemaguse an
here volcht ons ende uwe man
nu donct wel dat wi nu mogen
lichte te lange gedogen
die coninc seide vart vore here
wi selen u volgen nu mere
behort toende sonder lette
lancelote waleweine ende gaherette
ende seide dese ij hebben nu
onse liede gescoffiert seggic u
here laet lopen ten enen wart
ende ic ten andren metter vart
mogewi de ij scoffieren
die jacht blift in alre maniere
behort reet op gaherette soe wel
ende stakene dat hi ter erden vel
alte gader met sinen perde
ende dat hi was gequetst herde
vanden perde dat op hem was gevallen
hi lach in onmacht met allen
lanceloet oec lopen liet
op waleweine dien hi en kinde niet
ombe dat hi andre wapine droech op dien dach
dan hi van rechte te dragene plach
ende stakene dore den scilt doe
ende dore dien halsberch toe
soe dattie glavie int leste
indie slinke scoudere veste
soe dat hine vanden perde
al geysert dede vallen ter eerde
alse die ridders van arturs hove sagen
hoe walewein ende gaheret lagen
die de ij ridders waren doe
dar si meest hopen hadden toe
ombe te scoffierne haer wederwinnen
si waren drove in haren sinnen
lanceloet trac sijn swert
ende vor vort met snelre vart
dar hi die meeste perse sach
ende gaf den iersten enen slach
dien hi achterhaelde dat hi met allen
vanden perde doet moeste vallen
doe begonste hi ane te vane
ridders ende perde doet te slane
af trecken vanden halsen scilde
helme van hovede dar hi wilde
ende dede bi siere vromechede
soe grote wonderlijchede
dar si alle sagen toe
datter nieman en was doe
soe cone dat hi sijns slachs dorste ontbiden
mar si vloen alle tien tiden
hi sloech doet al dat hi rochte
ende dat hi achterhalen mochte
soe datsi vor hem vlouwen dar
ende hi hen soe verre volgede naer
dat hi die gesellen vernam
vander tafelronden dar hi quam
alse lanceloet hadde vonden
die gesellen vander tafelronden
hi kinnetse wel te hant
bidien tekene dat hire an vant
hi voer te hen lieden saen
ende ginc grote slagen slaen
hi sloech ende stac ter eerde
beide ridders ende peerde
hi trac scilde ende helme af
hi scorde met slagen die hi gaf
die halsberge vanden ridders doe
behort was hem ember toe
die daer wrachte groet wonder
soedat si soe daden onder
die gesellen vander tafelronden
bi dat hen in staden stonden
bandemagus ende die met hem waren
dat hen dandre niet conden bewaren
ende worden bedreven te dien
datsi uter plaetsen moesten vlien
ende alse arturs volc vlien sach
die gene daer al har troest an lach
si hieten al har weldoen mettien
ende gingen mettien andren vlien
ende lanceloet jagede doe
toter porten van kameloet toe
arturs liede vlouwen in die port
ende dandre volgeden hen vort
ende jagedense tes si vernamen
dat si tes conincs palayse quamen
doe kerden si weder in hare liede
blide vander eren die hen gesciede
entie coninc artur die lach
ten vensteren ende die jacht sach
ende sach dwonder dat lanceloet wrochte
dat geen man des gelike doen mochte
den coninc droech wel in moede das
dat ghene ember lanceloet was
ende dar lanceloet soude liden
vor hem die coninc sprac te dien tiden
her ridder ontbeit een lettel nu
laet mi jegen u spreken des biddic u
lanceloet antwerde alsoe houde
dat hijt gerne doen soude
die coninc quam bat neder doe
ende sprac lancelote toe
here gi vart wech wet wel dat gi sijt
man vander werelt nu ter tijt
wies kinnesse ic gerst name
op dat u ware bequame
in en kinne u niet na mine wetentheide
anders dan ic wel weet die waerheide
dat gi sijt sonder gelike
die beste ridder van eertrike
nu biddic u oft u es bequame
dat gi mi segt uwen name
op minne ende op hoveschede
oft gi af doet nu ter stede
uwen helm datic u mach besien
lanceloet antwerde na dien
minen name en seggic niet
mar here na dat gijt gebiet
ic sal den helm af doen alse lanceloet
dat dede ende sijn angesichte was bloet
kindene die coninc ter selver tide
ende was sijns utermaten blide
ende quam gelopen nederwart
ende lanceloet beette metter vart
die coninc vrachdem wat hi dade
hi seide wel bider gods genade
doe vrachde hem die coninc das
wie die riddere mettien roden wapinen was
die hem soe wel hadde gestaen bi
here hets behort antwerde hi
ay behort seide die coninc
gi hebt mi verraden met deser dinc
die wel wist dat lanceloet was
int lant ende niet en woecht das
haddict geweten dat seggic u
het ne ware niet alsoe alst es nu
die coninc artur nam te handen
lanceloete ende behorde bi handen
ende leitse int palays opwart
deetse ontwapinen metter vart
hi ontboet die coninginne dire quam
ende alsi lancelote vernam
hen es niet te vragene oft si
utermaten blide was dar bi
si dancte hem sere dare nare
vanden scake dat hi sinde hare
alsi in deser feesten waren
quam mijn her walewein gevaren
mettien trinsoene dat gesteken was
dor sine scouderen alsmen eer las
die coninc ginc tote hem neder doe
ende alle die baroene toe
besien oft hi sere was gewont
hi hadde soe sere gebloet tier stont
dat hi bleec was worden vandien
alsene die meesters hadden besien
ende dat trinsoen ute gedaen
si seiden hi soude al ontgaen
hi sal binnen der maent genesen
si waren alle blide van desen
alse walewein op sijn bedde lach
ende hi lancelote versach
hi seide sijt willecome here
haddic u hier geweten ere
ic ne ware niet gelegen nu
ic hadde geselscap gehouden u
alse den besten riddere van ertrike
entien besten man sonder gelike
ende dien ic meest minne mede
gi hebt getoent te menger stede
ende hir al sonderlange
dies selken mogen gedinken lange
dien gesellen vander tafelronden
want bi uwer doget es nu ter stonden
hare hoverde onder gedaen
ende hare felheide sonder waen
die si hadden begonnen jegen u
es al te niwete comen nu
hebben si mi iet misdaen sprac lanceloet
dat vergevic hen al cleine ende groet
ombe die minne vanden here mijn
ende ombe dat si mine gesellen sijn
mijn her walewein sprac ten coninc
live here doet ene dinc
nemt mijn her lancelote nu
ende leittene daer boven met u
ende doet hem die meeste ere
die gi mogt doen embermere
ende bidt dor sine minne
dat si tote hem comen hir inne
alle die gene die nu tien tide
tornierden in sine side
den keyser van almanien voren
ende alle die hem toe behoren
coninge hertogen dier gelike
ende alle die graven gemeinlike
ende alle die hen behoren toe
die coninc artur dede alsoe
ende hilt groet hof mettien heren
ende rike met groter eren
durende tote den sondage
met groter feesten sonder sage
des sondachs na dien iersten male
was walewein bracht in die zale
al siec dar sat bi hem in enen rinc
van almanien die coninc
ende bandemagus die coninc mede
lanceloet sat oec ter selver stede
entie coninginne die van vele dingen
tale hadde doe dedemen bringen
dat scaecspel daer gi af moget horen
die coninc bandemagus sat voren
ombe te spelne doe een spel
dar en const niman alsoe wel
dochte den genen die daer saten
mar hen wonderde utermaten
dat si sagen dat scaecspel
jegen den coninc spelen alsoe wel
dar nochtan nieman hant toe ne dede
die coninc was nochtan int inde daer mede
soe mat oneerlike
dat sine bespotten gemeinlike
die keyser van almanien speelde na dien
dien dat selve moeste gescien
entie coninc van norgales mede
die beide gemat waren tier stede
oneerliker dan die coninc
her walewein speelde na die dinc
ende was noch oneerliker gemat
dan enech diere toe sat
si baden der coninginnen doe
te speelne dire node quam toe
ende si was gemat dan
doe sprac si aldus lancelote an
here ic ben gemat wrect mi
ic biddes u oft u wile si
hi seide vrouwe ic doet gerne
doe baeds hem die coninc tontberne
ende seide gi selt van desen
int inde erre moten wesen
lanceloet seide ic en sal ombe dat
niet erre werden al werdic mat
bedie hets andren lieden gesciet
bedie en salics mi belgen niet
doe sette lanceloet sijn spel
ende speelde soe utermaten wel
dats hen allen wonderde doe
hi leide sijn spel daer toe
dat hi int inde dat spel wan
doe seinde hem wijf ende man
bedie dat hen lieden ierst dochte
dat nieman dat spel winnen ne mochte
op dien dach artur die coninc
dede sitten gaen an enen rinc
die gesellen vader tafelronden
ende dede comen te dien stonden
clerke die tier uren
in scrifte setten die avonturen
die den ridders van daer binnen waren
gesciet in hare uutvaren
men brachte vort die heilegen saen
dar die eede op waren gedaen
die coninc sprac te lanceloet doe
dar alle die van binnen horden toe
lanceloet doe gi van hier sciet
gine deet doe uwen eet niet
dar men u bi geloven mach
in u comen heden den dach
ende gi hebt van dien stonden
vele aventuren vonden
dat gi sciet van hier binnen
die wi horen willen ende kinnen
dimen hir binnen in scrifte al
met andren aventuren leggen sal
gi moet sweren hier ter stede
dat gi niet en selt seggen dan waerhede
ende om scande die u es gesciet
ne seldi daventuren helen niet
hi swoert ende walewein mede
ende behort en gaheret ter stede
doe teelde lanceloet van allen
aventuren die hem waren gevallen
sider dat hi vanden hove sciet
tierst seidi wat hem was gesciet
van dien griffoene des genoech
hoe hi sine wapine en wech droech
daerna teeldi vander quene
dine verre leidde hene
dar na hoene genas die joncfrouwe
vanden venine ende vander rouwe
die hi ter fontaynen ontfinc
ende hoe sine minde ombe die dinc
ende datsi na doet was daer of
ende hoe si doe dede gelof
te behoudene hare suverhede
dor sine minne telker stede
dar na hoe hi halp in har orlogen
karles kindre des hertogen
ende hoe hi scoffierde in dien playne
gaherette gurreesse ende acgrawayne
bi dat hise ne kinde niet
darna hoe dattene lioneel liet
int foreest dar hi lach
ende hoene betoverde optien dach
die vrowen dine slapende vonden
ende hoe sine wech vorden te dien stonden
ten castele vander caretten hoe
datten ene joncfrouwe verloeste doe
darna hoe hi ten tornoye quam
die die coninc bandemagus nam
jegen den coninc ven norgales ende waer
ende hoe dat hi hem halp daer
die coninc van norgales sprac dar toe
warlike gi holpt hem wel doe
want ic noit man op enen dach
soe vele met wapinen doen sach
ende wi waren bi u allene
alle gescoffiert gemene
doe loech artur die coninc
ende alle die waren inden rinc
doe begonste hi tale das
hoe hi tes conincs vesschers was
ende hoe hi onder die tumbe sloech doet
een serpent dat hem dede vrese groet
ende hoe dat heilege vat
alsmen dar ter taflen sat
vervulde met dierre spisen
die taflen in alre wisen
mar hine gewoch niet das
hoe hi vans conincs dochter bedrogen was
dat ne liet hi te seggene niet
om die scande die hem was gesciet
mar ombe siere vrowen wille
der coninginnen swech hire af stille
darhi waende verliesen mede
hare minne wiste si die waerhede
dar seidi alle daventuren
die hem gescieden vander uren
dat hi vanden hove sciet ende daer nare
teldi hen die niemare
van hestore dat hi sijn broder was
ende hoe hi eer niet en wiste das
hi vertelde vandien danse daer naer
hoe sire alle bleven die quamen daer
ende bi wat redene dat gevel
ende dat hi dar vant tscaecspel
dat hi sinde der coninginnen
doe seidi hen vander onminne
ende vander rouwe ende vander ongenaden
die hem thertogen karles neven daden
dar sine worpen gevangen
in enen put onder die slangen
die coninc weende tier ure
alse hi horde die aventure
wet wel dat dat selve dede
die coninginne ende al thof mede
ende hi toende hen die joncfrouwe
dine brachte uten groten rouwe
hi telde vort vore hen allen
daventure dat hem was gevallen
toter tijt dat hi ten tornoye quam
ende alse die coninc al dat vernam
hi seide mi wondert sere des
dat estor van mares u broder es
niet ic en ben blide van desen
want hestor donct mi wesen
een vanden besten ridders bi gelike
die ic nu weet in ertrike
entie tafelronde soude bi dien
vele te meer sijn ontsien
datter ij ridders toe behoren
die beste dimen wet als te voren
ende ombe dat die niemaren
van lanceloets daden merre waren
dan van el imanne dede die coninc
in scrifte setten al die dinc
soe dat ins conincs almarie was vonden
een boec van desen te dien stonden
dat hi was gewont ter doet
die sprac van lancelote wonder groet
alse lanceloets aventuren waren dar
in scrifte geset daer naer
seide walewein die sine alsoe
mar hine deder genen eet toe
bedien dat hi dede dar of
sinen eet doe hi rumede thof
hi telde vander tumben thant
die hi ter woester capellen vant
dar hi die swerde vant gerecht
ende vander tumben die berde soe lecht
ende vanden letteren die deden verstaen
dat dat vier niet ute en soude gaen
eer die quade riddere quame tier stede
die bi sire vulre onsuverhede
verloes dat hi dar toe niet ne dochte
dat hi te hovede bringen mochte
die aventure vanden grale
ende hi hadde met in sine tale
dat tere andre stat stonden
letteren die dat orconden
vandien riddere dat die gone
ware der drover coninginnen sone
dit verstonder lettel wale
doe verteldi vort in sine tale
vanden tornoye darne hestor af stac
dar hi sijn spere op hem brac
ende hoe hi sach dragen oppenbaerlike
der scoenster joncfrouwen van ertrike
dat heilege grael ende daer hi besonder
sach utermaten groet wonder
ende die scande die hem was gedaen
op den andren dach sonder waen
in dien casteel dar hi weder ende vort
was gevort al dore die port
hi seide vanden hermite dar naer
die hem seide ende bedietde al claer
die betekenesse dies niet en sparde
vanden serpente ende vanden liebarde
dar hi hem sine doet in besciet
dit was ene sake dire hi niet
die coninc artur vergeten mochte
hi hadse allen tijt in sine gedochte
ende was altoes bi desen
ombe sijn leven in vresen
alse hi hadde geseit van allen
aventuren die hem waren gevallen
sint hi vandien hove sciet
dier hi en liet te tellen niet
noch ombe ere noch om scande
si waren gescreven te hande
dar na seide bohort en gaheret
si waren alle in scrifte geset
die coninc beval tien stonden
dien ridders vander tafelronden
datsi dar souden openbaren
oft si ewerinc af gesteken waren
die coninc manese alsoe houde
dat elc bi sinen ede seggen soude
oft yman van al der rote
af hadde gesteken lancelote
si seiden neent doe seide die coninc
ic segge dan bi deser dinc
dat lanceloet heeft nu ter stonden
meer eren bracht der tafelronden
dan gi alle hebt gedaen
ende si soude meer ondergaen
ende nederen ware die sake
dat hi allene gebrake
dan si nederen soude ende vallen
oft die helecht gebrake van u allen
mi donct dat gi niet sculdech en sijt
hem te wederseggene teneger tijt
want wat hi doen can heeft hi nu
herde wel ende scone getoent u
dar hi neder heeft geworpen mede
tallen dagen uwe overmodechede
si balgen hen ombe dese wort sere
ende haetten lancelote vort mere
mar sine woudens vor ogen
altoes gene gelike togen
vore dat geproeft was die minne
tusschen lancelote entie coninginne
alse gi horen selt hier naer
dar die boec af sprect al claer
alse die gesellen hadden gedaen
den coninc hare aventuren verstaen
sprac die coninc in deser maniere
hier ne sijnre comen mar viere
ende ic versta datter waren
xv in die queste gevaren
wildi goede gesellen sijn nu
vartse soeken die porden met u
lanceloet seide gi segt wel ende ic ben
al gereet te porne met hen
hets recht dat van mi alsoe si
ombe dat siere in quamen dore mi
alse mijn her walewein sal wesen
van siere siecheiden genesen
hi sal soeken die iij broder sijn
die vander questen noch niet comen sijn
ende behort seide alsoe houde
dat hi sinen broeder soeken soude
ende gaheret wilde wesen
geselle dat seidi van desen
dies namen si die queste onder hen lieden
dar si binnen niet af ne scieden
men was doe blide ende te gemake
men sprac van messeliker saken
het geviel op dien selven dach
daer die coninginne ten vensteren lach
dat lanceloet bi hare was ende nieman mee
ne ware soe na dan si twee
die hare tale mochte verstaen
die coninginne seide tote hem saen
ay lancelote verstondi iet die wort
die walewein heden brachte vort
dar gi hem horet vertellen
daventure vander woester capellen
die hi seide dat geen man ne brochte
te hoefde noch dar toe en dochte
eert gode alsoe bequame
dat dongevallege riddere daer quame
die bider keytivechede
van siere vulre onsuverhede
hadde verloren bi dien dingen
dat hi niet ne mochte te hoefde bringen
die aventure van den grale
ende seide vort in sine tale
vanden selven riddere mede
datmen hiet tere ander stede
der drover coninginnen sone
wettie iet wie es die gone
nenic vrowe antwerde hi
si seide lanceloet dat sidi
hets mi leet dat gi bidien eesche
ende bider hitten van uwen vleesche
faelgieren moet vandien dingen
dat gise te hoefde nine moget bringen
dar alle eertsce vromechede
sal moten sijn gepijnt mede
nu mogedi seggen wel dat gi
mine minne dire hebt gecocht daer bi
dat gi hebt verloren dar binnen
dar gi meer en selt mogen gewinnen
ende weet wel dat ic niet min
des drover in minen sin
dan gi sijt maer mere
bedie hets grote scade here
na dien dat u god hadde gemaect
best ende scoenst ende best geraect
ende gratieus boven alle man
ende hi hadde u gegeven nochtan
selc geluc dat gi sout hebben wale
gesien dat wonder vanden grale
nu hebdi verloren dese dinge
bi onser beider vergaderinge
ons ware beter datic hir voren
noit en ware worden geboren
dan aldus vele gods bleven si
te done alst nu es bi mi
hi seide vrowe gi messegget nu
ic ne ware niet comen seggic u
te also groter hoecheden
alsic ben opten dach van heden
dat mi al bi u es gesciet
ic en hadde bi mi selven therte niet
int begin van mire wandelinge
te begripene also hoge dinge
dar andre liede niet ombe wachten
bi fauten van haren machten
mar dat gi ende uwe grote scoenhede
mi bracht in soe groete fierhede
datic gene aventure en vant
ic en brachse te hovede te hant
ic was al seker en haddict niet
te hoefde bracht wats ware gesciet
bi vromecheiden ic ne ware
nembermeer te u comen dar nare
ende ic moeste ember sprac lanceloet
tote u comen ofte bliven doet
ende dit was die sake die dede
meest wassen mine vromechede
si seide en rout mi niet here
dat gi mi mint dus sere
nadien dat gire sijt comen bi
te alsoe groter werdecheiden alse gi segt mi
ende mi es leet dat gi hier voren
te volbringene hebt verloren
die aventuren vanden grale
dar ombe gesticht was weetmen wale
dat geselscap vander tafelronden
lanceloet seide te dien stonden
vrowe gi segt groet wonder nu
ic en ware niet comen seggic u
ne haddi geweest dar toe
dat ic comen ben verstaet hoe
ic was arm in minen iersten spronc
ende buten minen lande ende jonc
ic en hadde niet dese dingen
sonder vromecheit te hoefde mogen bringen
dar gi af sprect al sonder waen
ende ic en hadder niet toe gedaen
ne haddic niet soe wel met u gewesen
si vrachde hem na desen
ombe morgueine die suster was
des coninc artur alsmen las
dine hadde gedreget soe
hi telde hare al doe
dies si sere tongemake was
want si was wel seker das
dat sine haette lude no stille
anders dan ombe haren wille
si seide here ic radu wel
dat gi u wacht want si es herde fel
si can soe vele duvelien
si soude met harre toverien
onneren wel dapperlike
den besten man van ertrike
ic en weet wat anders raden u
dan gi nemt dit vingerlin nu
ende gijt an uwen vinger draget
want het toverie verjaget
ende doetse kinnen al bloet
want gi hebbes groten noet
hi nam dat vingerlijn van hare
ende deet an sinen vinger daer nare
dies anders dages quam niemare
dat een riddere doet ware
ende hiet ganors van scollant
een edel riddere en een faliant
alse hi levede ende van groter machte
ende van edelen geslachte
die coninc bandemagus bat doe
lancelote dat hi sprake dar toe
ane sinen here den coninc arture
ofte bandemagus ware tier ure
des werdech bi vromecheiden
ofte bi ridderscepe niet bi rijcheiden
des geselscaps vander tafelronden
dat hine ontfinge te dien stonden
lanceloet ginc ten coninc te hant
dien hi in sine camere vant
ende seidem dat die riddere doet ware
hi bat den coninc dar nare
oft ware sine becominge
dat hi in sine stat ontfinge
den coninc bandemaguse oft hem dochte
dat hi des werdich wesen mochte
bi ridderscape oft bi crachte
niet bi enegen geslachte
die coninc antwerde hem saen
al u wille wert gedaen
hi es soe vroet man van sinne
ende van ridderscape datic wel kinne
dat hi wel werdich es der dinc
dat hi metten andren sitte in den rinc
gi sijt selve nu ter stonde
geselle vander tafelronde
ende also wel meester alsic sonder waen
ende hebter uwen eet toe gedaen
dat gire en genen man inne
ne selt doen ontfaen dor minne
noch dor nijt weren dat hi
des werdech ende soffisant si
lanceloet seide bi mire wet
hi es van ridderscape bewart bet
dan vele andre dimen hir siet
ende al en es hi also groet ridder niet
alsi som sijn here nochtan
es hi soe vorbare ende soe groet man
wi souden hebben van sinen geselscape
meer eren dan van selc ridderscape
ic segge here bi deser sake
dat recht es datmen make
geselle vander tafelronden
ende hi es al noch ten stonden
wel in sine cracht dats oppenbaer
alse die mare en heeft l jaer
die coninc ontboet alle bi namen
die vander tafelronden ende alsire quamen
vertelde hen die coninc al bloet
dat hem geseit hadde lanceloet
van bandemagus den coninc
ende alse hem tgeselscap beraden ginc
seiden si som al oppenbare
datmenne niet sculdech tontfane en ware
ombedat hi niet ne was noch doe
van ridderscepe geproeft soe
dat hi biden ridderscape sine
werdech ware hare geselle te sine
ende datmenne ombe sine rijchede
niet sculdech en ware tontfane mede
mar bi vromecheiden ende bi ridderscape
doe sprac een vanden geselscape
des conincs uriens sone urien
ende seide wat sprecti vandien
dat ember moet wesen sonder waen
wildi gi seltene ontfaen
oft en wildine ontfaen niet
nochtan sal hijt sijn wats gesciet
nadat lanceloet wilt want hi sal
wildi oft ne wilt sinen wille doen al
hir bi es beter dat gijt doet gereet
soe dats u lanceloet danc weet
die coninc ydier seide doe
gi geeft goeden raet hir toe
laet ons dan doen dat wille lanceloet
nadien dat ember wesen moet
dat hi moet sijn ontfaen
doe gingen si ten coninc saen
si seiden si dadent gerne dor lanceloets bede
ende ombe dat hijs was werdech mede
op dien dach bandemagus die coninc
sat inder tafelronden rinc
ende deder alselken eet toe
alser toe behorde te done doe
want hi swoer in dier manieren
dat hi meer en soude faelgieren
te helpene vrowen dies noet hadden dan
noch edelen ontheerden man
noch joncfrouwen op dat hi ware
van helpen versocht van hare
die coninginne namene bider hant
ende settene bi lancelote al te hant
si seide coninc ic minne u sere
dar ombe gevic u desen here
tenen geselle ende biddem dat hi
nu meer uwe geselle si
ende dat hi u houde vort an
over geselle meer dan andren man
die hem niet en bestaet nare
doe seide lanceloet tote hare
vrouwe nadien dat u wille es
ic ben herde gewillech des
die coninc dancte sere hen beden
van harre groter hovescheden
daer was grote feeste sonder sage
die gedurde al dore drie dage
opten vierden dach dar nare
quam lanceloet ter coninginnen ende seide hare
vrowe opdat genoechde u
ic soude varen soeken nu
minen broder ende lionele
ic bens gepijnt in groten dele
datic niet en wet war si mogen wesen
ne ware niet soe grote noet van desen
seide si mi soude dat sceden
herde leet sijn van ons beden
want mi sal lettel gemaecs gescien
den dach dat ic u niet sal sien
hir ombe biddic u dat gi haest sere
oft gi wilt dat ic embermere
doe dat u bequamelijc si
hi sout gerne doen antwerde hi
alse bandemagus horde mare daer of
dat lanceloet nam anden coninc orlof
was hi in wille alsoe houde
dat hi lancelote volgen soude
ende beval sinen neve thant
die patrides hiet sijn lant
ende beval starcke den lieden sijn
datsi hem onderdanech souden sijn
ende dat sine over here ontfingen
si waren gewillech te dien dingen
des anders dages porde lanceloet
uten hove van kameloet
ende behort ende gaheret bede
entie coninc bandemagus mede
ende alsi van waleweine scieden
hi weende sere op hen lieden
dat hi achter moeste bliven doe
bi dien dat hi was gewont soe
hi seide hi soude hen volgen nare
tierst dat hi genesen ware
si reden dar har wech gelach
sonder eten ende drinken den iersten dach
des anders dages alsi quamen
uten foreeste si vernamen
in haren wech bat af i deel
enen herde wel staenden casteel
die den casteel van den witten dorne hiet
sine kinden den casteel niet
alsire in quamen si vonden
enen man ridende tien stonden
op een mager part al naect
ane himde ende ane broec al mesmaect
ende hem waren gebonden onsoete
onder des perts buc sine voete
hem volgeden wel c robaude doe
die op hem huweden ember toe
ende worpen na hem mede
al in een goer ende vullichede
ende berechtene soe datmen ter stont
niet bekennen mochte nese noch mont
gaheret reet een deel bat nare
ende wert te hant geware
dat mordreit sijn broder was
hi was sere tongemake das
hi vor te hen lieden waert
ende nam enen dorpere metter vart
ene hache ute siere hant
ende gaf behorde sine gelavie altehant
hi sloech op die gene sere doe
die sinen broder beredden soe
sine gesellen slogense na desen
gelijc oft beesten hadden gewesen
ende si worden doe vliende sere
ten castele wart dar was haer here
die matheus die felle hiet bi namen
ende alsi gewont vor hem quamen
ende bloetdech hi vrachde hen saen
wie hen dat hadde gedaen
een knape seide hem metter vart
here dar wi brachten udewart
den verwonnen riddere wi vonden
iiij gewapende ridders tien stonden
ende deen riddere van hen vieren
bescuddene in selker manieren
dat hi dar hi ons quam jegen
wel xl man heeft doet geslegen
alse die here dat horde hi beval
die porten te slutene overal
ende sprac aldus te sinen lieden wart
gi heren wapent u ter vart
ons sijn wel xl man verslegen
nu laet ons setten dar jegen
dat wi dat wreken soe sere
datmen daraf spreke embermere
gaheret die sinen bruder vant
leidene in eens ridders huys thant
darsi niemanne in ne vonden
die van dien hus waren tien stonden
ter vechtingen gegaen alle
si vonden dar te haren gevalle
cledere ende perde gnoech
si namen dar af har gevoech
alse mordereit weder becomen was
bat hi gaherette das
dat hi seide wie die ridders waren
die met hem dar quamen gevaren
als hise nomen horde
hi was blide om die worde
hi groette lancelote te hant
ende maectem met hem becant
lanceloet was blide dat hine vant
hi vrachde mordereide te hant
war ombe datmenne sloech soe
hi teldem algader doe
hoe sine met crachte hadden gevaen
ende hem die scande hadden gedaen
ombe dat hi vander tafelronden was
hi seide here sijt seker das
dat hir binnen sijn oppenbaerlike
dongetroste liede van eertrike
want alsoe alsi daden met mi
doen si met al den genen die si
vaen mogen opdat si sijn
van arturs hove dits waerheit fijn
lanceloet beval behorde alsoe houde
dat hi dat vier in steken soude
want in andren manieren
ne soudemense niet mogen scoffieren
i knape verhorde die dinc
die was met bandemaguse den coninc
hi stac dat vier in ene scure
die al vol hoys lach tier ure
die vander porten namens niet ware
dat dat vier berde clare
si reden ten vif gesellen wart
alse lanceloet hens geware wart
liep hi voren sine gesellen al gram
ende stac den iersten die jegen hem quam
al dore den lichame mettien spere
dat hi doet viel al sonder were
ende elc stac den sinen vanden perde
doe vinc harlijc ten swerde
ende werden hen soe stoutelike
jegen die van binnen gemeinlike
datse elc man dijt hadde gesien
met rechte prisen soude vandien
lanceloet sloech op ende neder
ende deetse sceden wech ende weder
hi sloech doet ridders ende perde
dar hise met alle ververde
die sine slage sagen tien tiden
nieman en dorste sijns ontbiden
behort halp hem wel dar toe
ende bandemagus alsoe
ende die ij gebrodere binnen dien wart
dat vier groet geoppenbart
ende die v gesellen gingen jagen
die van binnen met groten slagen
ende slogense doet nu daer nu hir
ende dedenre vele vlien int vier
lanceloet sloech enen riddere daer
den helm vanden hovede ende seide daer nar
dat hine te hant doet soude slaen
en ware dat hi hem wisede saen
welc die here vandar binnen ware
die gene wisdene hem dar nare
darne behort hadde onder hant
lanceloet reet dar wart al te hant
ende sloech hem thoeft af mettien
alse dandre haren here doet sien
gaet elc vlien al dat hi mach
ende alse lanceloet vluchtech sach
vor hi ende sine gesellen mede
al te hant van dier stede
die port verbernede al doe
ende al tgoet wert verloren toe
dus reden si wel xv dage vort
nadat verbert was die port
ende quamen optien xv dach
dar mijn her ywain gevaen lach
soe dat bandemagus knape vore quam
ende alsene die here vernam
vrachdi met wien hi ware
die ander seide dar nare
ic ben met v ridders here
van arturs hove die tavont mere
gerne souden herbergen met u
want sine weten war varen nu
hi seide sech hen dat niet en gesciet
bedie ic en minse niet
noch den coninc sonder waen
ic houde enen haren geselle gevaen
hen tonwerden ende waren si
in mine gevancnesse alse hi
si souden hir moten al stille
bliven al wart har onwille
die knape seide dat ware scade
lagen si in uwe genade
elc van hen es beter nu ter tijt
dan xl ridders al selke alse gi sijt
hi kerde te lancelote te hant
ende vertelden wat hi vant
lanceloet seide daer nare
dat die riddere niet also hovesch en ware
alse selc dien hi hadde gesien
ende dat hi niet en was in wille van dien
dat hi woude herbergen doe
darment hem ontseide soe
mar onsen geselle motewi
ember weder hebben dien hi
hout gevaen ende dar naer
voren si alle gader daer
doe sprac lanceloet tote hem dese wort
sonder groeten riddere hort
wi hadden hir gesint lettel ere
ombe uwe herberge tavont mere
dat gi niet wout doen verstaewi
ende wi motent laten dar bi
mar wi willen bidden u
over onsen geselle nu
dien gi hout gevaen hir binnen
dat gine ons weder geft met minnen
eer wi meer doen te desen
hi seide dat ne mach niet wesen
noch ombe vrese noch om bede toe
ende hi ginc sluten die porte doe
gaheret sloech met sporen sijn part
ende stakene ter neder metter vart
si seiden si soudene doet slaen
hine delivererde hem saen
den riddere dien hi hilt gevaen daer
hi seide hi en hads genen vaer
behort ginc hem ane also houde
alse die hem thoeft af slaen woude
ende alse hi den slach comen sach
hi riep ay edel ridder owach
ne slaet mi niet doet ic sal
dat gi eiscet doen al
ende hi sekeret hem dar naer
hi leidese al te hant daer
mijn her ywayn lach gevaen
ende hietene ute gaen
hi quam ute al gesont
dies alle blide waren tier stont
ende alse mijn her ywayn sach an
lancelote hi seide dan
here ic waende vor desen
wel dat gi doet hadt gewesen
mar danc hebbe god ende gi
hets mi wel comen dar bi
dat gi hir quaemt te minen vromen
ic en ware meer ute comen
ne wardi niet comen hare
lanceloet beval dar nare
bandemagus knape dat hi soude
wapine soeken also houde
ombe te wapinen mede
mijn her ywaine ter stede
die knape sochte daer hi vant
wapene ende men wapendene thant
alse die here van dar binnen wart
geware datsi maecten hare vart
hi bat mettien lancelote das
bider trouwen die hi sculdech was
allen vrien mannen dat hi seide
hem sinen name sonder beide
lanceloet hadde die scame
hem te helne sinen name
ende noemden al oppenbaer
dander viel hem te voeten dar naer
ende badene te blivene te hant
ende seide haddic u eer gecant
alsic u nu kinne sonder waen
ic haddu mine huse ontdaen
ende van minen prisone mede
al uwen wille gedaen ter stede
ic weet dat wel sekerlike
dat gi sijt man van eertrike
doer wien men meest sculdech es
te done ic ben al seker des
hi bat lancelote daer naer
soe vele dat hi dien nacht bleef daer
dies avonts alsmen hadde geten
woude mijn her lanceloet weten
war ombe mijn her ywain was gevaen
doe seide die here ende telde saen
hoe mijn her ywain neder stac
des gygants scilt daer ongemac
in al dat lant af gesciede
het was al verwoest ende vele liede
waren dar mede gequetst sere
soe dat selke scade noit ere
gesciede in lande alst dede van dien
ende alsic dit hadde versien
woudic wreken al dit lant
doe wapendic mi al te hant
ende vi ridders met mi
ende wi vingene bedi
dat wine leveren wouden ter vart
den gygant quame hi hare wart
dat hire justicie af dade
alselke als hi worde te rade
nu sidi wel te poente comen
te siere baten te siere vromen
want die gygant hores niemare
ende soude margen sijn comen hare
lanceloet seide alsoe houde
wistic dat hi margen hir comen soude
ic soude bliven daric nu ben
om te vechtene jegen hem
ombe in paise te settene dit lant
die wert antwerde hem al te hant
hi dade aelmoesenen mere
dan enech man dede noit ere
die onder mochte doen desen
ende het soude scoender ridderscap wesen
dan in dit lant enech es gesciet
want hets man dimen meest ontsiet
na mire bester wetentheden
die leeft op den dach van heden
behort bat lancelote daer af
soe dat hi hem ene bede gaf
bi dien orlove der gesellen
dar gi hir vore af horet tellen
des hi was utermaten blide
ende seide dese wort tien tide
hi seide here wetti
wat gi hebt gegeven mi
gi hebt mi georloeft te hant
te vechtene jegen dien gygant
die hier op morgen comen sal
gi ende dit geselscap al
dies ic u allen weet groten danc
lanceloet seide eer iet lanc
gi hebt mi bedrogen behort
haddic van desen eer gehort
dit ne haddic u georlovet niet
wat soere af ware gesciet
ombe dat sere tontsien es di gygant
na datmen segt in dit lant
ende ic biddu datgi mi
dese batalie laet doen bedi
datic ben al nu ter tijt
een deel sekerre dan gi sijt
des ne doe ic niet sprac behort doe
ic hope dattic doen sal alsoe
here dat gijs blide selt wesen
lanceloet sprac god onne u van dese
si waren daer herde wel ontfaen
savonts alsi slapen souden gaen
was daer gemaect elkerlike
een bedde scone ende rike
ende te lanceloets behoef te waren
een scoender dan dandre waren
ombe dat sine gesellen begerden
datment hem dade te werden
te sinen voeten lach die coninc
bandemagus die om gene dinc
leggen en woude in ander stede
wat lanceloet dar toe dede
sanders dages also si hadden gehort
messe was gewapent behort
bandemagus brachte tier stede
lanceloets swert bi siere bede
ende lanceloet nam dat swert doe
ende sprac dus behorde toe
behort ic geve u dit swert
doe dede hi bringen sijn part
ende hi gaeft behorde
dar na seidi dese worde
behort ic hebbe vrese van u
omdat gi hebt te done nu
jegen enen machtegen man ende fieren
sonder gelijc bi dier manieren
biddic om u ere
ende om uwe bate sere
dat gi mi laet doen di batalie
here sprac behort sonder falie
dat en mach altoes niet wesen
behort sat op sijn pert na desen
die wart gaf hem dien scilt daer naer
die mijn her ywain brachte daer
hi namene ende vor ute te hant
ende beide na dien gygant
doe sprac lanceloet dese worde
te sinen geselle van behorde
ombe dat behort teter ende jonc es
hebbic te merre sorges des
datten die gygant mach slan doet
die soe starc es ende soe groet
ic sal mi wapenen dar bi
gi hebt wel gepenst seiden si
si gingen ten cartelen liggen saen
om te siene hoet soude vergaen
soe datsi dar si alsoe lagen
den gygant comen sagen
si spraken tote lancelote daer naer
here siet den gygant daer
hi antwerde mine vrese es al
dat hi ons drove maken sal
hem liepen die trane uten ogen
hi begonste droefheit togen
si troestene sere vandien
alse behort den gygant hadde versien
hi gereidde hem ter joesten sonder worst
ende hilt den scilt vor sijn borst
die gygant riep te hem wart
tierst dat hi sijns geware wart
riddere in onwerden van mi
staecti minen scilt af dar gi
groet quaet ane daet ende dar u
ombe steet te stervene nu
si reden elc op andren ende staken
dattie gelavien in stucken braken
elc geraecte andren soe heerde
datsi beide vielen ter eerde
ende lagen beide soe ontdaen
datsi qualike mochten opstaen
behort spranc op die dapper was
ende scaemden sere das
dat hi soe lange ter erden lach
dar lanceloet sijn neve toe sach
dien hi ontsach vor alle man
ende hi ginc den gygant an
die op was begonnen staen
ende slogene op dien helm saen
dat hine dede vallen mettien
ter erden neder op sine knien
dar na verhaeldi noch enen slach
ende slaet op hem al dat hi mach
soe dat hi dar af te handen
neder viel met beiden handen
hi richte hem op na desen
alse die was in groter vresen
behort wert wel geware das
dat hi sere te barenteert was
hi sloech an dien helm die hant
ende togene hem al te hant
ende warpene en wech ter vart
alse lanceloet des geware wart
was hi des utermaten blide
die gygant drove an dander side
alse sijn hoeft was al bloet
want hi hadde vrese vander doet
sonder dat hi hem vertroeste doe
op sine macht ende cracht toe
hi trac te hant sijn swert
ende ginc te behorde wert
ende slogene inden helm daer mede
dat hijt ij vingere in gaen dede
alse behort den slach hadde beseven
die hem die gygant hadde gegeven
hi pensde quamer vele mere
het soude hem mesvallen sere
ende hi wert wel geware das
dat die gygant vele starc was
dan enech man dien hi noit eer vant
doen sloech hi na hem alte hant
dander wischde tien tiden
alse die den slach niet dorste ontbiden
si slogen onderlinge slage groet
soe dat niet en hadde gewant lanceloet
dat soe hadde mogen duren
alsoe lange alse dede tier ure
dan opten scilde mochte geraken
dat lanceloet seide bi dien saken
dat meer wiste van scermene die gygant
dan iman dien hi oit vant
want hi hadde opten scilt ontfaen
selke c slage sonder waen
dar een ander af ware doet
ende en haddi dat hoeft niet bloet
hine worde niet gescoffiert nu
bi enegen man die hier es nu
dar na sloech behort den gygant af
met enen slage die hem gaf
den nese ende oec die liere
datmen mochte sien al bloedech sciere
sine tande in allen steden
blicken boven ende beneden
doe warp hi den scilt ter erden
behort slogene noch mettien swerde
enen slach dien hi sloech soe groet wel
dat hi in vresen vander doet neder vel
lanceloet quam tote behorde doe
ende alle sine gesellen toe
ende vrachden oft hi was gewont
hi seide dat hi en hadde tier stont
en gene quetsinge noch dare
men ontwapendene dar nare
si bleven savonts dor twaerts bede
dire herde vele ombe dede
eer hijs hen gebidden mochte
hi dede soe dat hi brochte
alle die ridders die waren int lant
die blide waren vanden gygant
alsi sijn mesval vernamen
soe datter wel ccc ridders quamen
ende vrowen ende oec joncfrouwen
die di bliscap wouden scouwen
ende si dreven grote feeste
met hen lieden minste ende meeste
si deden behorde grote ere
ende boden hem haren dienst sere
si seiden here wi sijn u
alle sculdech te diene nu
gi hebt ons vander meester scalchede
ende vander meester pinen mede
geloest daer liede in waren noit eere
ende wine hadden nembermere
pais gehadt vanden quaden keytijf
mar dat gi hem hebt genomen dlijf
gi selt van allen lieden bi dien
dire af horen spreken sijn ontsien
dar waren si wel ontfaen doe
des anders dages margens porden si vroe
bi dien orlove van haren wart
soe dat her ywain vragende wart
lancelote war hi hem soude bewinden
hi seide darne soude sinden
die aventure wat soecti dan
ic soeke seide die goede man
hestore minen broder ende lionele
mine neve ende andre vele
vanden gesellen die al nu
hir niet en sijn dat seggic u
ende hi teeldem mede doe
vanden coninc bandemaguse hoe
hi har geselle worden was
ywain wert herde blide das
soe dat hi oec in rade wart
dat hi hem mede warp an di vart
doe begonste lanceloet vertellen
wi sijn hir vij gesellen
dat elc van ons es in menech lant
over goet riddere becant
laet ons sceden nu ten tiden
ende elc sal sinen wech riden
ware dat wi te gadre bleven
men souts ons genen prijs geven
ende op alreheilegen dach
laet ons hir kiren dijt doen mach
in desen casteel ende tien stonden
elc seggen wat hi heft vonden
ende dit sal elc vertellen
vint hi enegen vanden gesellen
dat si hir comen ter ure
ende gave ons god aventure
dat wi mochten vergadren dar
wi mochten varen te gadre daer naer
te hove te arture den coninc
si geloveden alle die dinc
alse die gesellen alsoe scieden
nam elc sinen wech van hen lieden
ende lanceloet reet al sonder sage
sonder aventure xv dage
soe dat hi doe pensende wart
dat hi soude maken sine vart
ten foreeste wart dar hi te voren
lionele hadde verloren
hi reet soe lange dat hire quam
dar hi de selve stat vernam
dar hine lest hadde gesien
hi seide helpt god here mettien
hier sciet hi van mi biddic u
dat gi mi doet verstaen nu
enege nimare van desen
daric verhoget bi moge wesen
alse hi dus sprac hi vernam
dat ene jonfrouwe te hem wart quam
doe groettise vriendelike
ende si hem weder dier gelike
si seide here wat soecti
joncfrouwe ic soeke seide hi
enen riddere embertoe
hoe es sijn name seide si doe
hi seide hi hiete lyoneel
doe besachsine bat een deel
ende besworne dat hi hare
seide hoe dat sijn name ware
ic hete lanceloet joncfrouwe
si seide lanceloet bi mire trouwe
ic hebbe here van u
dicke horen spreken vor nu
gi sijt die beste riddere die leeft
na datmen dicke geseit heeft
ic sal u den riddere wisen wildi
dien gi soect indien dat gi
wilt geloven met mi te gane
in welker tijt ics u vermane
ende dat gi mi selt doen al
in lone datic u eischen sal
lanceloet antwerde dar toe
dat hi gerne soude doen alsoe
behouden siere macht ende sire ere
si seide ic en eisce nemmere
die joncfrouwe seide dar nare
dat in dat foreest een riddere ware
die vreselijcste die hi vordien
met ogen noit hadde gesien
die in prisone helde lionele
ende van arturs riddren vele
si wisde hem die stede
ende si seide hem doen mede
datten hieten minste ende meeste
tarquijn vanden ontwegeden foreeste
nieman es felre noch verwoeder
dan hi karodos was sijn broeder
die soe fel was ende soe groet
die gi dor waleweins wille sloget doet
des selfs dat ic sinen broder dede
sprac hi salic hem doen mede
op datickene mach begaen
si leiddene ter stat saen
dar si vonden lopende uit
die fontainie dor i selverinen conduit
vallende in een marberijn vat vort
alse gi hir voren hebt gehort
si dochtem scone ende wel berecht
ende met bladren van pinnebomen gedecht
ende si toende hem dar naer
wel lx scilde hangende daer
hi sach aglovels scilt tier stede
ende sagramors ende keys mede
ende gosenoyts van strangloet
ende brandelijs scilt al bloet
ende lioneels nochtan dar
genen scilt ne brachte maer
hi hadde enen scilt doen maken
na lioneels scilt bi dien saken
dat dine sagen vroet waren das
dat lioneel dar gevaen was
die joncfrouwe seide en siedi niet
alle die scilde die gi hir siet
heeft die riddere onder gedaen
ende houtse hir binnen gevaen
lanceloet antwerde te desen
joncfrouwe dan mochte niet wesen
het moeste den riddere wel gevallen
die den dulsten van hen allen
onder soude doen tenegen male
binnen datsi waren in dese tale
quam die ridder gereden te hen waert
ende brachte vor hem op sijn paert
enen riddere sere gewont
dien hi hadde verwonnen tier stont
ende alsen die jonfrouwe wert geware
si sprac tote lancelote dar nare
sietene dar ende merct des
wat duvelscer man dat es
hoe hi die ridders leit gevaen
laettene comen sprac lanceloet saen
want die riddere comt trameer niet
in vancnessen wats gesciet
van hem ende hi dede binnen dien
dat sinen perde niet gebrake besien
ende hi sprac dus den riddere toe
dat hi den riddere nederleide doe
want hine woude gedogen niet
dat hine vorder vorde iet
alse hi sine wort hadde verstaen
hi leidde den riddere neder saen
ende sat te hant op sijn part
ende liet lopen te lanceloet wart
ende lanceloet weder op dien
alse die noit eer hadde ontsien
enechs ridders hoverdechede
si vielen te gadre tier stede
soe dat hen niet te staden mochte staen
halsberch no scilt sonder waen
sine waren beide gader gewont
ende waren beide doet bleven tier stont
met dat si hen soe onderstaken
mar dat har glavien braken
ende si vielen beide te samen
met scilde ende met lichamen
datsi beide van haren perden
vallen moesten neder ter erden
soe datsi noet hadden ersaters tier stont
bedie die ridder was gewont
in sine borst tien tide
ende lanceloet in die slinke side
ende si bloeden beiden sere
mar sine gevoelden gene dere
ende si sprongen weder op doe
si onderslogen hen embertoe
si waren beide soe begrepen
met erren moede ende met gramscepen
mettien swerden dat al in een
dat vier ute dien helmen springen sceen
doe begonste die strijt verwreden
ende vreselijc werden onder hen beden
soe dat hare scilde faelgierden daer
ende dbloet spranc ute haren wonden daer nar
ende gaven elc andren te dien stonden
vele grote ende cleine wonden
soe dat die grote riddere doe
soe sere bloetde embertoe
dat hire af hadde gestorven saen
en hadde sine grote lichtheit gedaen
lanceloet moyedene soe sere
ende dander was soe in die were
datsi beide soe moede waren
datsi des strijds moesten ontbaren
ende rusten moesten wilde elc oft ne wilde
daer si leenden op hare scilde
die sere waren gefaelgiert doe
sprac die riddere lancelote toe
her riddere ic biddu nu ter tijt
dat gi mi segt wi gi sijt
ic soude gerne kinnen u
ende uwen name weten nu
gi sijt die beste ridder heden den dach
die ic noit met ogen sach
sint ic wapine dragen began
ic hebbe verwonnen nochtan
wel m ridders ende mere
mar u gevic den prijs ende die ere
dat gi meester ende blome sijt
van allen riddere nu ter tijt
ende hir ombe soudic nu
gerne uwen name weten bequaemt u
gi mocht selc sijn sonder waen
ic maecte pays jegen u saen
ende gi mocht oec selc wesen mede
ic ne name pays noch vrede
vintmen man dan sprac lanceloet
daer gi nijt op hebt so groet
dar gi genen pais jegen en wilt
dander die leende op sinen scilt
seide jaet allene enen man
lanceloet seide wie es hi dan
het es lanceloet van lac
die mi heft gedaen selc ongemac
daric noch soe drove ane ben
ic en name en gene pais jegen hem
hi sloech karodos minen broder doet
daric minne an hadde soe groet
datic noit in eertrike
minde man dier gelike
ic wouder ombe hebben gegeven nu
al tgoet datic hebbe seggic u
dat lanceloet ware hir nu ter tijt
in dien poente dar gi in sijt
ic soude mi dan wanen wreken
vanden rouwen die mi int herte steken
lanceloet sprac tote hem dar nare
dat hi wel te poente comen ware
hem te wrekene haddi gemogen
want hine dar sach mettien ogen
ende hadde geproeft al ytowert
hoe dat sniden conste sijn swert
sidi dan dit lanceloet seidi
jaic sprac lanceloet wet wel dat gi
man sijt dien ic meest hate nu
dat salic te hant tonen u
mettien hief lanceloet dat swart
ende ginc vaste te hem wart
ende hi gaf hem enen slach
dat hi vor hem ter erden lach
die ander spranc op verdelike
nochtan was hi gequetst vreselike
ende gecrinct utermaten
vanden bloede dat hi hadde gelaten
hadde i ander gehadt sine wonde
hi ware af doet lange stonden
mar hi was van soe groter herten embertoe
ende sloech op lancelote doe
grote slage alsi mochte
ende lanceloet op hem onsochte
die strijt gedurde soe lange
onder hen tween onderlange
dat hen allen wonderde van dien
die haer striden hadden gesien
hoe si soe lange gestonden
want elc hadde selke x wonden
dar een ander wel sterven mochte
vander minster si was soe onsochte
mar sine gevoeldens min noch mere
si onderhaetten hen soe sere
ende elc sloech op andren dare
gelijc oft hi yserijn ware
si hadden beidegader doe
hare halsberge gescort soe
elc hadde andren geslagen doet
hadden si die slage alsoe groet
elc andren gegeven tien tide
alsi daden int begin vanden stride
si waren soe vermoyt tien stonden
dat hen die swerde ontwonden
uten handen alsi souden slaen
entie grote ridder sonder waen
was soe mesmaect ende soe moede
beide van wonden ende van bloede
dat hi met pinen staen mochte
lanceloet dine sere versochte
hine was niet soe moede doe
hine sloech optien riddere embertoe
die soe sere wert onder saen
dat hine niet ne mochte wederstaen
hi moeste wischen harentare
ende lanceloet volgede hem ember nare
die en gene were mochte togen
anders dan embertoe gedogen
ende lanceloet liep hem op metter vart
ende drevene al achterwart
bider fontainen op ene gracht
dar hi alsoe op hem vacht
dat hi achterwart in die gracht vel
dar hi niet ute ne mochte wel
lanceloet trac hem den helm af
hi warpene en wech ende gaf
hem enen slach opt hoeft te handen
dat hijt hem cloef toten tanden
doe viel hi doet dar ter neder
ende lanceloet stac sijn swert in weder
die jonfrouwe seide daer nare
tote lancelote dat hi volgede hare
ende lanceloet bat hare tien tiden
dat si soe lange soude ontbiden
dat die ridders ute waren gedaen
die dar binnen lagen gevaen
die jonfrouwe antwerde alsoe houde
datse die riddere wel uut doen soude
dien hi verloest hadde dar nare
wert lanceloet wel an hem geware
dat hi waleweins broder was
gaheret daermen eer af las
ende gaheret tien selven stonden
richtem op met al sinen wonden
ende hietene wel comen wesen
lanceloet sprac seldi mogen genesen
ja ic wel here antwerde hi
op dattic iwerinc in rasten si
lanceloet sprac gi selt hir binnen varen
ende delivereren sonder sparen
uten prisone onse gesellen
dire in gevaen sijn horic tellen
ende andre ridders menegerhande
die met hem sijn ute vremden lande
ic moet varen met derre joncfrouwen
dier ict geloefde bi trouwen
te varne dar si mi wille leden
ende hi dede verbinden tier steden
sine wonden ombe hoeden
datsi niet vele en souden bloeden
ende hi volgede dar nare
der joncfrouwen ende vor met hare
gaheret vor inden casteel thant
dar hi die slotele hebbende vant
enen knape alsi tot hem quam
ende die knape gewapent vernam
hi wert sere te mayeert van dien
ende woude alte hant vlien
gaheret gegrepene saen
ende seide gine selt mi niet ontgaen
gine selt mi leiden seggic u
dar die gevangene liggen nu
dat hi herde node dede doe
mar datten gaheret dwanc daer toe
die knape leiddene thant
dar hi ene zale staende vant
ende alse die dure was ontdaen
gaheret ginc dar binnen saen
si stonden alle op nochtan
en kinden si niet den goeden man
gaheret vrachde tien stonden
ombe die gesellen vander tafelronden
doe sprongen op hestor ende lioneel
ende ander gesellen een groet deel
alsi gaherette hadden gesien
si deden hen te kinnen na dien
si liepen sere te hem waert
ende helsedene metter vart
dar na gaheret dese wort sprac
gi heren mijn her lanceloet van lac
groet u allen gemeinlike
beide vremde ende heimelike
ende ontbiet u bi mi al sonder waen
dat gi alse gi wilt moget utegaen
u en sal u over uwen wille
nieman houden lude no stille
want wet wel dat lanceloet
den groten riddere sloech doet
bider fontaynen alsi dit horden
wet wel datsi so blide worden
ic en mocht u niet vertellen
doe gingen ute die gesellen
blide van dier aventure
die hen gesciet was ter ure
ende alsi ute waren gegaen
doe tellese gaheret saen
ende hi vant datter waren wale
lviij ridders bi getale
van arturs hove ende van andren
alsoe alsi voren wandren
aventuren soeken weder ende vort
doe sprac keye dese wort
ic seide waer wilen ere
alsic seide dat wi nembermere
uter vancnessen worden genomen
lanceloet en moeste eer hier comen
dandre seiden des sijt gewes
in wat steden dat die goede man es
hi doet hem te kinnen wale
doe seide hestor dese tale
live here wetti war wart
dat mijn her lanceloet vart
gaheret seide ic segge u
dat hi ten lande vart nu
datmen terre foreine heet
ay god oftic hadde pert gereet
sprac hestor in gene manieren
ne soudic willen finieren
ic en soude willen varen daer hi es
gaheret seide sijt seker des
gi moet bliven nu ten tiden
want gine hebt war op riden
binnen dat si hen berieden
wat si doen souden onder hen lieden
sagen si ute ende vernamen
waer iiij somers geladen quamen
met venisoene doe sprac gaheret
wi mogen hier bliven te bet
men brinct ons gnoech tetene toe
brandelijs sprac te hen doe
wi sijn moede ende vermoyt van langen
ende hebben lange gewest gevangen
gaheret ende gi sijt nu ter stont
ende andre gesellen gewont
hir bi doet hier goet wesen
tes die gesellen sijn genesen
ende hir binnen sal god geweerden
ons lieden te versiene van peerden
des bleven si alle dare
doe vrachden si ombe niemare
vanden hove gaherette
die hen seide sonder lette
vanden rijchsten tornoy die was
als men hir te voren las
te locgres sider dat ontfinc
ierst crone artur die coninc
ende hoe datter was ridderscap soe groet
ende hoe dat scoffierde lanceloet
die gesellen vander tafelronden
alse die met bandemaguse was tien stonden
doe seide elkerlijc besonder
van lancelote groet wonder
keye sprac ten gesellen dan
lanceloet heeft wel getoent hir an
dat die tafelronde mere
bi hem plach te hebbene prijs ende ere
dan bider helecht van alder scaren
die vander tafelronden waren
na desen sprac gaheret vort
te hestore van mares dese wort
mijn her lanceloet dat seggic u
belcht hem sere op u nu
dat gi wel wist dat hi u broder was
ende gi hem noit gewoget das
mar gi swecht vor hem van desen
ofti u viant hadde gewesen
hi es soe groet here ende soe wert man
hine hadde mi niet geloeft dan
ende ic hadde mi moten scoffieren
ne hadde hijt niet willen otroyieren
nu dat dar toe comen es dat hi
dit bi andren weet dan bi mi
ic salne wel acquinteren mogen
wille mi onse here gedogen
datickene vinde ende dat sal
cortelinge sijn hebbics geval
want ic salne soeken metter vart
tierst dattic mach gecrigen part
ende donct hem datic hebbe mesdaen
ic saelt hem betren sonder waen
alse lioneel dat horde
hi was blide om die worde
ay hestor vor nu
haddic enen quaden neve an u
die u dus hebt bedect jegen mi
hestor seide here dat was bedi
dat gi sijt soe hoge soe edel man
geboren van coningen ende van
coninginnen van groter machte
ende ic ben van nedren geslachte
van mire moder side geboren
ende ic en waende niet te voren
dat gi mi over maech houden wout
mar dat gire mede spelen sout
lyoneel hestore antwerde gaf
hestor spracti meer hir af
ic soude wanen dat gijt seit te hant
ombe datic en hadde en geen lant
mar wille god die ons geboet
ende mijn neve lanceloet
den coninc claudas sal noch berowen
des onrechts ende der ontrowen
die hi ons lieden heft gedaen
ende salre selken loen af ontfaen
alse verradere verdient dar an
dat hi onteerft i edelen man
dus bleven si al die weke daer
die grave van den pale quam daer naer
die van terquins doet was blide
hi vant dar ten selven tide
enen sinen neve dien hi vor dien
in langen tiden niet hadde gesien
ende alse hi wiste dat die ridders daer
van fauten van perden bleven overwaer
hi gaf elken riddere van arturs hove
een starc pert van dieren love
terquins casteel ende al die dinge
diere toe horden metter woninge
ende voren van danen gereet
den selven wech die lanceloet leet
so dat si in een bosch quamen
dar si enen geslagenen wech vernamen
gaheret seide hets goet dat elc bestaet
sinen wech ende allene gaet
ende ombe dat wi onseker sijn nu
lancelote te vindene seggic u
dat elc van ons allen si
en alderheilegen dage mogewi
ten castele van den trepasse die staet
alsoe alsmen te gorre wert gaet
lanceloet heft gesegt overwaer
op dien dach te sine daer
elc geloefde van hen lieden
dar te siene ende si scieden
ende elc vor sien wech tier ure
nu meer swiget die aventure
van hen te sprekene int gemene
ende sprect van lancelote allene
nu gewacht daventure das
alse lanceloet gesceden was
vanden castele dar hi sloech doet
terquine die was soe groet
die jonfrouwe reet vore ende hi
volgede hare ember bi
soe dat si quamen gereden
in enen smalen pat onder hen beden
die jonfrouwe seide here wetti
waric u leide hi seide neenhi
si seide here ic leide u
om vechten jegen enen riddere nu
die ere quader costumen plecht
want hi al die liede ontwecht
dar hi boven comen mach
dat sceen mi wel heden den dach
hi nam mi een dat scoenste pert
dat in langen gesien wert
ende woude mi doden tier stede
ombe daticker af sprac dorperhede
doen drogen si onder hen tween
lanceloet entie jonfrouwe over een
dat si allene voere voer daer
ende lanceloet volgede naer
alser die riddere wert geware
hi gegreep bidien arme hare
ende stacse te hant ter neder
die jonfrouwe stont op weder
ende hilt bidien breidele tpart
ende sprac dus ten riddere wart
gine leidet niwerinc ende lanceloet
hadde gesien des ridders stoet
hi noepte mettien sporen sijn part
ende reet vaste te hem wart
die riddere wert geware das
dat lanceloet sere bebloet was
ende wert gescoffiert van dien
ende gereidem jegen vlien
dat hem lanceloet al benam
die met soe groter haesten quam
dat hine dorden lichame stac
ende alse hi tspere weder ute trac
viel hi onmacht ende lanceloet
slogene noch eens dat hi bleef doet
si saten op ende dar nare
vordene die jonfrouwe met hare
die dar ombe grote bede
eer hijt doen woude dede
si ontfingene wel ende tote dien
dede si sine wonden wel besien
ere jonfrouwe diere vroet ane was
soe dat hi binnen viij dagen genas
doe voer hi danen ende sochte
hestore aldat hi mochte
ende sochtene ene maent aldure
sonder te vindene avonture
die te vertelne wert ware
soedat hi quam gereden dar nare
tenen huse op enen dach
van religioene daer hi sach
enen man met witten clederen staen
dien hi vrachgde ombe hestore saen
die goede man seide ic sach
dien riddere hier gisteren dien dach
hi sloech hir enen riddere doet sonder waen
die ene jonfrouwe doet woude slaen
doe vor hi henen metter vart
ende hi wisde lancelote war waert
daertoe seide hem die goede man
dat hi witte wapine hadde an
ende dat hi op i swert pert reet
lanceloet reet der wart gereet
ende reet soe verre dat hi quam
dar hi enen starken casteel vernam
hoge ende welstaende ende daer liep
een wijt water omme ende diep
mettien dat hi reet dar wart
ontmoete hi in sine vart
ene jonfrouwe die op hare
hant vorde enen sporeware
hi groettese hoveschelike
ende si hem desgelike
si seide here war vardi
ic vare herbergen seide hi
in desen casteel die gi hir siet
si seide here en doet des niet
gine selt niet sonder gram te sine
vandar sceden noch sonder pine
hine wouts niet laten si seide doe
god gever u beter geluc toe
dan den andren dire gaen
want ic ne sach noit sonder waen
riddere weder keren dire ginc
si scieden na dese dinc
alse hi quam ter porten daer quam
een starc dorpere dine nam
bi dien breidele ende seide
beet vanden perde sonder beide
het es mine bi deser reden
dat gi over die brugge quaemt gereden
lanceloet antwerde dar nare
dat hi genen tol sculdech en ware
want hi ware vri man
ende alsoe waren nochtan
alle die riddere van eertrike
die dorpere seide sekerlike
hier en seldi niet sijn soe vri
ic en sal hebben u pert wildi
al ne wildijs niet nochtan saelt sijn
want het es van rechte mijn
nadien dat gi hir wilt liden
hi hilt dien breidel vaste tien tiden
doe staken lanceloet mettien spere
dor den lichame soe sere
dat hi viel ter erden al doet
doe trac te hant lanceloet
sijn spere uut want hijs daer naer
te doene waende hebben daer
hi vor in dien casteel doe horde hi
enen horen sere blasen dar bi
doe quam dar i out man gegaen
die seide gi hebt quaet gedaen
dat gi doet hebt onsen portier
dat seldi wel ontgelden hier
alse lanceloet dat hadde gehort
hine achtes niet hi reet vort
ende dar hi dordi straten leet
hordi di liede roepen gereet
her riddere dapperlike haest u
gi vart tuwer doet wart nu
hine achte niet op har wort
mar hi reet ember vort
alse hi ten meester torre quam
beette hi ende nam
sijn pert selve ende bant
vordie porte alte hant
hi ginc ten wikette in saen
doe sach hi ene valporte neder gaen
die i knape neder dede
ende hi riep op lancelote mede
her riddere wi hebben u
in ons portwardes stat nu
dien gi hebt geslagen doet
dar op ne micte niet lanceloet
dar na heeft hi vernomen
twee grote gygante comen
recht in kempen wise berecht
want si hadden di hovede ontdecht
anders waren si gewapent wel
si scenen sere wreet ende fel
ende dar toe starc ende groet
geeft u op seiden si oft gi sijt doet
hi sach dat si gene ridders waren
ende hi seide sonder sparen
datten niet en souden scoffieren
twee dorpers in en genen manieren
hi sloech den iersten des geloeft
mettien swerde soe int hoeft
dat hi vor sine voete viel doet
doe reet ten andren wart lanceloet
dandre die sinen geselle doet sach
ne dorste niet ontbeiden sinen slach
ende vloe aldat hi mochte gevlien
ende lanceloet volgede dien
hi achterhaeldene te handen
ende cloef hem thoeft toten tanden
dat hi vor hem doet viel ter neder
lanceloet sach wech ende weder
oft dar el yman ware
ende hi sach comen dar nare
ene oude vrowe alse hem dochte
die di slotele van daer binnen brochte
ende gafse lancelote saen
ende seide gi hebt soe vele gedaen
met uwer doget dat gi nu mere
van hir binnen sijt meester ende here
ende hir dragict in handen u
bi der gerre wille die hir sijn nu
hi nam van hare slotele daer naer
nochtan pensdi dat hi daer
onlange binnen bliven soude
die porten waren ontdaen also houde
ende dar quamen ridders ende vrowen
ende joncfrouwen lancelote scouwen
si hietene wille come al
alse die har here wesen sal
darna vrachde lanceloet
wi die ridders waren di hi sloech doet
een riddere antwerde hem dare
here dese casteel was hare
ende wi alle gemene
hilden van hen te lene
onse goet lant hus ende hof
si waren onse heren dar of
doe vrachgde lanceloet hoe si
den casteel gecregen doe seide hi
ende berichte lancelote daer af
hoene die hertoge kahenis gaf
hen lieden in hovescheden
des ware wel iij jaer leden
ombe dat sine deden op enen dach
ute enen prisone dar hi in lach
ende ombe dat si hare macht
soe groet kinden ende haer cracht
ne wapenden si hem anders niet
dan gi sacht dar u wel bi es gesciet
dat gise hebt geslagen doet
ende wi alle cleine ende groet
selen u man wesen mere
ende gi onser alre here
doe woude lanceloet weten
hoe die casteel was geheten
men seidem dat hi vagnel hiet
doe seiden si here oft gijt gebiet
segt ons hoe u name si
ic hete lanceloet seide hi
doe begonsten si sere verbliden
ende waenden dat hi te dien tiden
dar binnen te bliven achte
ende eerdene met al harre machte
sanders dages stont hi op alst was dach
enen knape hi dar versach
dien hi menichwerf vordien
in arturs hof hadde gesien
hi vrachdem met wien hi ware
die knape seide hem dar nare
ende dede hem met lancelote te bekinnen
ende seide hi was metter coninginnen
oec seidi here mi wondert van u
dat gi hir wilt bliven nu
die in andren lande dan in desen
in meerre eren mocht wesen
indien dat u wille ware
lanceloet seide daer nare
waenstu datic hir wille bliven dan
jagi na dat ic gesien can
ane tgelaet datic u sien togen
ic ne soude hir niet bliven mogen
ombe gene sake seide hi
live knape nu biddic di
dattu nems mine wapine ende mijn part
ende vare ten verloerne foreeste wart
ende alstu ene halve mile heves gegaen
saltu vinden i cruce saen
dar du sals beiden na mi
ic saelt gerne doen seidi
alse hi dede want hi vor daer
lanceloet horde messe ende dar naer
bat hi dat men hem brachte i pert
hi woude hem varen meyen udewert
alst pert quam hi sat op sonder sparen
ende es met ij ridders gevaren
ter stat dar hi den knape vant
doe beetti vanden perde te hant
ende wapende hem ende gorde sijn swert
ende sat te hant op sijn pert
die ridders vrachden hem doe
waer waert hi varen woude alsoe
hi sal varen int foreest seide hi
daric hebbe te done hier bi
ne beit niet na mi want ic keren sal
alsic mach si deden dat hi beval
lanceloet sciet van hen ende quam
in een diep dal dar hi vernam
ene jonfrouwe die sijns blide was
alsi wiste die warheit das
datsi lanceloet hadde vonden
ende si seide hem tien stonden
dat si lancelote sonderlange
vele gesocht hadde ende lange
ombe te bringene te hoefde
ene aventure die si geloefde
dat nieman dan hi dartoe dochte
dat hise te hoefde bringen mochte
lanceloet voer met hare saen
alse die wel waende hebben gedaen
maer neen hi niet want hi dede
quaet te sinen behoef ende dere mede
want sine verriet ende leide toe
in morgueyns vancnesse doe
die hadde ene scone woninge
inden bosch gemaect ende sonderlinge
ombe lancelote te gecrigene daer
alsine hadde dat si daer naer
hem tallen dagen vort houden woude
dat hi niet ute comen en soude
si hadde in allen landen gesint
xij jonfrouwen ombetrint
die alle lancelote sochten
ende beval hen dat sine daer brochten
ende hem seggen dat hi aldare
soude vinden aventure oppenbare
aldus brachte dar die joncfrouwe
lancelote met al selker ontrouwe
ende tierst dat si gebeet waren
ginc die jonfrouwe sonder sparen
te harre vrowen ende seide hare
dat lanceloet dar binnen ware
die vrowe was blide van desen
ende seide wel moetti comen wesen
gi hebt mi herde live gedaen
nu doettene ontwapenen saen
ende doetene wel te gemake
dat hem en gebreke en gene sake
ende alsi wel na geten heeft
bevelic u dat gi hem geeft
desen dranc ende doetene scinken
in enen nap hi salne gerne drinken
alsi sal hebben gedronken gnoech
soe mogedi met hem doen al u gevoech
si gelovede te done alsoe
ende kerde tote lancelote doe
ende leide iij knapen met hare
die i nam sijn part dar nare
namen dandre ij sijns goem
ende leidene onder enen boem
ende ontwapendene daer
si leiddene in die zale daer naer
dar hem die jonfrouwe tierst datsi mochte
goede scarlakene cledere brochte
darna es hi ter taflen geseten
ende alse hi wel na hadde geten
dranc hi vanden dranke di was gemaect
te sinen behoef di herde wel smaect
ende hi dranc dar af soe sere
alse die en waent in genen kere
datmenne wille bedrigen alsoe
dar na comt hem soe groet vaec toe
dat hem wonderde in sine gedochte
wanen hem soe groet vaec comen mochte
hi bat der jonfrouwen alsoe houde
datmen sijn bedde bereiden soude
here het es gereet seide si
doe stont op die ridder vri
alse die al hadde verloren
die cracht die hadde te voren
bidien dranke dien hi dranc
hi ginc te bedde ende sliep eer iet lanc
si ginc te harre vrowen saen
ende dede hare die dinc verstaen
morguyen nam ene busse met podre doe
die si hadde gemaect dar toe
ende ginc dar lanceloet lach
alsine soe vaste slapen sach
brachte si ene selverine pipe daer
die si met poudre dar naer
vulde ende hem sette
in dien nese sonder lette
ende hem in die hersinen blies
hi was soe sere te barenteert dies
dat hi van groter pinen hem strecte
ende met pinen hem verwecte
alse margueyn dat hadde gedaen
seide si toter jonfrouwen saen
ic ben wel over hem gewroken nu
ende ic wane wel dat seggic u
dat hine cont nembermere
in dien sin dien hi hadde ere
alse gedurt die cracht sijt seker das
vanden poudre dat ic hem inblies
dar na bestaede si sijt seker das
dat pouder dat har bleven was
si wanes hebben te done dar nare
die jonfrouwe vrachde hare
wat si soude hebben van desen
te doene ende hoet mochte wesen
morgueyn antwerde tier stonde
alse die ridders vander tafelronde
van hem ne weten gene niemare
si selne soeken hare entare
ende dar sijn die ij neven sijn
die werde ridders sijn ende fijn
dat sijn lioneel ende behort
die ic hate ember vort
dor lanceloets wille hars neven
ende woude noch daventure geven
dat si hir quamen ter stede
ic soude mi over hen wreken mede
si dede lancelote dragen doe
in ene camere gemaect daertoe
met yserinen vinsteren bewart
die ontdeden jegen enen bogart
si deder in ene couche maken
bericht van al selken saken
oft die coninc artur soude liggen daer
ende si seide dese wort daer naer
hier sal hi liggen sijn leven al
dat hi meer ute comen en sal
doe sciet si van hem alsoe
ende hi sliep toten dage toe
tierst dat hi ontspranc ende hi doe sach
in wat cameren hi doe lach
hem wonderde war hi wesen mochte
want hi hem soe vele bedochte
dat die camere niet was in waerre dinc
daer hi savonds in slapen ginc
hi wert al te mayert das
hoe hi dar in bracht was
ende hi gevoeldem te dier stont
herde siec ende ongesont
ende hine sach nimanne hem beneven
die hem enegen troest mochte geven
hi lach tote middage soe onsochte
dat hi hem op niet lichten en mochte
doe quam morgueyn in dien bogaert
ende sach ter vensteren in wart
ende alsine siec sach si seide
te harre jonfrouwen sonder beide
onse poysoin heft gewarcht sere
lanceloet ne staet op tavont mere
gaet te hem siet wat hi doet
ende en maect hem niet vroet
dat hi in vancnesse es
wantic wane seker wesen des
hi soude sterven van groten rouwe
doe sprac tote hem die jonfrouwe
ende vrachde hoet met hem ware
hi ware siec seide hi hare
ende soe tongereke tien tiden
dat hi niet en soude mogen riden
doe bleef hi alsoe liggende daer
ene maent dar naer
eer hi weten mochte dat hi was
in vancnessen ende eer hi genas
alse morgueyn wiste dat hi was genesen
hare wonderde hoet mochte wesen
doe dede die jonfrouwe verstaen
lancelote dat hi was gevaen
dies hi hadde groten rouwe
ende hi seide ay jonfrouwe
twi hebdi mi verraden si seide doe
here ic moeste doen alsoe
ofte sterven doe seide hi
warombe houddi gevaen mi
si seide sine seits hem niet
dar na hi die tale vallen liet
soe dat hi daer gevaen lach
van doe tote na kersdach
ende dat coude was i deel te gaen
hi was vor ene venstere gestaen
dar hi in die zale mochte sien
ende sach in die zale mettien
ene hystorie scriven enen man
oec wert hi wel geware dar an
dat si van enease troien was
ende hi bat den scrivere das
dat hi hem van siere varuwen gave
hi seide hi soude maken dar ave
een beelde die man alse hijt horde
gaf hem waruwe ende datter toe horde
lanceloet nam die instrumente doe
ende loec de vensteren vaste toe
dat nieman sijn werc soude sine
ende begonste scriven na dien
int beginsele screef hi alsict kinde
hoe dattene te arturs hove sinde
sijn vrowe van lac om die saken
datmenne riddere soude maken
ende hoe hi te kameloet quam
ende alsi siere vrowen scoenheit vernam
hoe hi gescoffiert was ter stede
dar hi erst sach hare scoenhede
ende hoe hi vor helpen dar naer
der jonfrouwen van nochant screef hi claer
dit was lanceloets ierste dachvart
dymagien waren soe geoppenbart
ende alsoe wel gewrocht oft hi gescreven
beelde hadde al sijn leven
snachts alse hi op sijn bedde lach
quam morgueyn daer in alsi plach
alle nachte te doene
alse hi sliep alse die gone
dine minde in allen sinnen
alsoe sere alse wif man mochte minnen
ombe die scoenheit die an hem was
ende si was herde drove das
dat hi niet en woude minnen hare
ende dat sine hilt gevaen al dare
ne was niet van nide mar datsi
hem waende verwinnen dar bi
dien si noit verwinnen en mochte
nochtan dat sine dicke versochte
ende alsi die beelde hadde gesien
si wiste wel dat bedieden vandien
si hadde wel horen spreken dar of
hoe dat lanceloet was comen int hof
ende hoe hi gecleet was al toe
morgueyn sprac toten jonfrouwen doe
siet hir wonder van desen man
die soe goet riddere es ende daer an
soe subtijl van gewerke
verstaet ene dinc die ic merke
datten hertsten man van eertrike
op dat hi minde gestadelike
die minne subtijl soude maken
nu verstaet wel bi wat saken
desen riddere en ware niet
selke subtijlheit gesciet
dat hi hadde connen scriven also
en hadden niet geleit daer toe
bedwanc van minnen ende si wijsde
hen die beelden ende prijsde
die lanceloet hadde gemaect daer
si wiste hen lieden al claer
war si die coninginne mochten sien
ende waer lancelote tot dien
ende waer arture den coninc
entie betekenesse van elker dinc
dit gescrijfte moet hir in bliven
ende in salne laten volscriven
sprac si ic weet wel dat hi al
sine dade hir bescriven sal
ende sal al toe scriven hier inne
van hem ende vander coninginnen
ende haddijt al bescreven
ic soude die dinc alsoe beweven
dat hier soude comen artur die coninc
ende ic soudem doen kinnen die dinc
ende die waerheit vander minnen
van lancelote ende der coninginnen
darna gingen si van dane
sanders dages naden opstane
ontdede lanceloet metter vart
die vensteren ten boegarde wart
hi sach der coninginnen beelde daer
hi neech hare groettese daer naer
ende cussese an haren mont
ende dreef jegen hare tier stont
vele meer bliscapen sonder waen
dan hi jegen enech wijf hadde gedaen
het ne hadde sijn vrowe gewesen
hi begonste scriven na desen
hoe hi ter doloreusen garden quam
ende den casteel in handen nam
ende hoe hine met vromecheiden wan
op terquijns broder den groten man
dar na op den andren dach screef hi wel
aldat hem vordien tornoy gevel
daer hi droech wapine al roet
dat was dar gewont was lanceloet
vanden coninc darmen hir voren af las
dat hi coninc van c ridders was
hi screef die dade ter stede
van hem ende van andren mede
nu swiget die aventure
meer te sprekene tier ure
van lancelote ende van morgueyne
ende sal spreken van waleweine
die van lancelote gewont was
te karmeloet dat hi genas
ende hoe hi volgede tien tiden
den gesellen doe hi mochte riden
nu gewaget daventure das
alse walewein genesen was
van dattene lanceloet wonde
hi ruemde thof tier stonde
ende voer in die queste te hant
ende dorreet menech lant
vragende om niemare
van lancelote harentare
ende vanden anderen gesellen
ende quam alsict hore tellen
in dongewegede foreest ende hi
nam sine herberge daer bi
inden tor die hadde vor desen
torquins des groets ridders gewesen
die grave vanden parke was dare
ende seide hem van lancelote niemare
hoe lanceloet terquine verwan
die was dalre ontsienste man
dimen in die werelt vant doe
ende hoe dat hine sloech toe
ende hi telde hem daer naer
hoe dat lanceloet verloeste dar
lxiiij ridders sonder waen
die alle dar lagen gevaen
mijn her walewein seide tier stede
dat dat was grote vromechede
ende die sere te prisene was
mar ombe gode bericht mi das
oft gine iet saget nadien
dander seide dat hine niet hadde gesien
sanders dages ter sonnen opgane
sciet mijn her walewein van dane
ende reet dat hi tere abdien quam
daerhi sine herberge nam
daer hem vragede i out man
wanen hi was hi seide dan
van arturs hove ende doe seide
tote hem die man sonder beide
dat dar van danen i riddere siec lage
dander seide dat hine gerne sage
ombe weten oftine mochte kinnen
doe leidene die gene dar binnen
dar die sieke riddere lach
ende alsene mijn her walewein sach
wart hi te hant geware das
dat bandemagus die coninc was
die jegen hem op woude staen
mar dat hi dat belette saen
hi vrachde hem daer nare
oft hi iet wiste war lanceloet ware
hi seide neenhi sonder dat hi
hadde verstaen dat lanceloet daer bi
in enen casteel hiet vagnel sloech doet
twee starke gygante ende groet
mijn her walewein vrachden daer naer
weltijt si souden vergadren ende war
die coninc sprac dat si sonder sage
vergaderen selen in alreheilegen dage
ten castele diemen hiet doe
vanden trepasse ende daertoe
haren eet daden alsi scieden
te vergaderne daer onder hen lieden
waendi datter lanceloet sal sijn
ja hi behout hi dleven sijn
ende hi sonder gevancnesse si
want hijt also geloefde seidi
walewein seide op dat ic mach
ic salre wesen op dien dach
mijn her walewein vrachde doe
den coninc waer hi was gewont alsoe
die coninc antwerde hem te hant
ic quam gereden daer ic vant
gwerres uwen broder bestaen
van iiij ridders dine saen
doet hadden geslegen maer
dat ic hem quam te hulpen daer
wi sloger ij doet ter stede
ende dandre twee ontvlouwen ons mede
walewein vrachde hem daer nare
ofti wiste war gurrees ware
die coninc seide ic en wets niet
sonder dat hi heden van mi sciet
gewont niet also sere alsic bem
doe vrachde walewein hem
oft hi woude dat hi bleve dare
tote dien dat hi genesen ware
neen hi niet antwerde hi doe
want ic ben alsoe
datic niet en weet ten tiden
weltijt datic sal mogen riden
hier bi en willic uwes blivens niet
dar na walewein van hem sciet
ende hi reet harentare
vrachgende ombe niemare
ombe sine gesellen daer hi af vernam
selken tijt dat hem wel bequam
mar van lancelote ne mochti horen
niet meer dan oft hi ware verloren
des hi sere tongemake was doe
ende hi reet vort embertoe
vele vremder lande dure
sonder te vindene aventure
daric af wille maken sage
mar op alre heilegen dage
quamen die gesellen alle gemene
sonder lanceloet ende behort allene
ten castele dar sijt hir voren
geloveden alse gijt moget horen
datter lanceloet niet quam op dien dach
was dat hi in vancnessen lach
met morgueyn der elvinne
ende behort alsict sinne
lach tere ander stat gevaen
alse gi hir na wel selt verstaen
alse die gesellen vergadert waren
sprac walewein al sonder sparen
ay god here wats ons gevallen
ij die beste van ons allen
gebreken ons si letten daer
toten andren avonde dar naer
voren si in den casteel herbergen sonder waen
dar si herde wel waren ontfaen
sanders dages alsi scieden
drogen si over een onder hen lieden
dat si niet en mochten met eren
sonder lancelote te hove keren
ombe dat hi har geselle was
vander questen alsmen las
mijn her walewein seide daer naer
heren hort na mi hets waer
quamewi sonder lancelote int hof
men soude ons blameren dar of
hir bi radic dat wine varen
alle soeken sonder sparen
desen winter aldure
ende den somer na toter ure
dat comt sinte marie magdalenen dach
ende elc van ons lieden dijt vermach
come teser plaetchen tien stonden
ende ne wart hi dar binnen niet vonden
soe mogewi keren te hove
sonder begriep bi orlove
want dan selewi sonder waen
onse queste hebben voldaen
alse jaer ende dach sal
hebben gedurt si loefdent al
si deden hare helme of
ende namen elc an andren orlof
si ondercusten hen ende scieden
elc reet sinen wech van hen lieden
selc reet toten inde vanden jare
sonder te horne enege niemare
ende selke worden gevaen
eer si iet verre waren gegaen
in enen casteel dat seldi weten
die tercre devee was geheten
dien behort bi prouenchen wan
ende ombe dat te lanc ware dar an
te vertelne harre alre strijt
hoe hise verwan ende te welker tijt
salic u seggen der gerre namen
die ten castele weder quamen
vanden trepasse alst was geset
deen die dar quam was mordret
dander acgloval die derde was
die coninc bandemagus alsict las
alse dese iij hadden versien
datsi dar mar en hadden hen drien
si wordens herde sere ontset
doe sprac ten andren mordret
ic en weet wat wi mogen bestaen
want te hove en willic niet gaen
eeric weet warechtege niemare
die coninc bandemagus sprac daer nare
ic wane datmen weet int hof
warechteger niemare dar of
dat wi soeken dan wi weten nu
acglovel seide ic volchs u
want dar comen alden dach twaren
ridders die bringen niemaren
hir bi radic dat wi doen varen
enen bode int hof sonder sparen
die niemanne ne gewage des
wanen hi comt of met wien hi es
ende hi ombe lancelote vrachge daer
ende ombe die gesellen dar naer
ende hi ons come weder orconden
wat hi int hof hevet vonden
si bevalen enen knape te gane
int hof ende ombe niemare te verstane
ende seiden hem waer hise vinden soude
die knape porde alsoe houde
ende reet dat hi te karduel quam
dar hi den coninc artur vernam
in groten wille ende in gare
ombe te verhorne niemare
van lancelote ende vanden gesellen
daer nieman niet af ne conste getellen
des die coninc sere drove was
mar hine toende niet die gelike das
ombe dat hi niet en woude te mayeren
sine liede in gere manieren
mar wi dat sprac ofte liet
die coninginne en swech niet
mar si hadde seidse vrese groet
ombe waleweine ende ombe lanceloet
want sine hadse noit vordien
soe lange uten hove gesien
men hadde dar af gehort niemare
die coninc antwerde hare
ic ne weet wat seggen van desen
ic wane hadden si doet gewesen
wi haddens gehort niemare
dar ombe benic in vare
datsi iegeren in verren lande
gevaen sijn onder viande
ende enech hoge man bi aventuren
houtse gevaen nu ter uren
dies niet seggen dar dor mi
aldus wanic wel dat si
doe kerde die knape dar hi vant
die iij gesellen ende seide altehant
die niemare die hi hadde verstaen
alst acglovel horde hi seide saen
hier en es el en geen raet ane
dan die queste weder te bestane
want sonder die gesellen en comic niet
weder te hove wat mijns gesciet
ende dandre gesellen seiden doe
datsi oec wouden doen alsoe
ende begonsten die queste weder
ende si voren wech ende weder
ende vonden menege aventure
daric af swige nu ter ure
nu latic staen dat vertellen
een sticken van dien iij gesellen
ende sal van lancelote doen gewach
die in morgueyns gevancnesse lach
in wat manieren ende in welker dinc
hi uter vancnessen ontginc
nu doet daventure verstaen
dat lanceloet soe lange lach gevaen
in morgueyns der elvinnen
vancnesse gevaen binnen
dat hi ij wintere ende enen somer lach
soe dat geviel op enen dach
na paesschen dat hi in allen done
den boegart scone sach ende grone
die neven sine camere stont doe
entie bome wel gebloit toe
dar die vogelkine elcs dages songen
entie rosen scone ontsprongen
vore die venstre dar hi lach
dar hi dagelijcs op sach
want morgueyns hadde daer doen maken
enen bogaert on die saken
dat lanceloet soude bi desen
bat te paise inden somer wesen
bedie dat hi al den winter was
sere tongemake dor das
dat hem doe sere verwach
die vancnesse dar hi in lach
ende vele meer hadde gedaen
en hadden die beelden daer niet gestaen
die hi gemaect hadde dar te voren
in die camere alse gi moget horen
die hem wel bequamen int opsien
want hine hadde noit vor dien
ridderscap gedaen no clene no groet
hine hadt dar gescreven al bloet
elc na siere manieren alsoe
dat wonder was tanesiene doe
soe dat hi ere costumen plach
dat hi tien beelden op elken dach
doe hi gemaect hadde dar inne
na die gelike der coninginnen
ginc ende cusse tier stonde
beide ane ogen ende ane monde
gelijc oft sijn vrowe ware
ende weende ende clagede dar nare
soe dat alse die mey in quam
entie april orlof nam
ende hi vander cameren dar hi in lach
die bome scone gebloyet sach
dat hi verblide vander gronhede
ende vanden rosen die hi sach mede
versch ende neuwe ontspringen
hem gedachte bi dien dingen
alte hant van siere minnen
siere vrowen der coninginnen
ende om hare anscijn claer
ende om haren roden mont dar naer
bider roder rosen op sien
ende pensde ember om hare bi dien
soe dat hi op enen sondach tier stont
smargens mettien dage op stont
ende horde der vogelkine sanc
ende tote na der sonnen op ganc
dattie sonne sceen in den boegart
lanceloet sach ten rosen wart
hi versach ene rose dar saen
die neuwinge was ute gegaen
soe dat lanceloet dochte das
dat gene half soe scone ne was
alse hem die rose dochte wesen
ende hem gedachte bi desen
sire vrouwen der coninginnen
hoe hem dochte in sinen sinne
hare scoenheit tweewerf also groet
ten tornoye te karmeloet
alse alle der ander scoenhede
ende om datic seidi terre stede
niet hebben en mach die scone vrowe
die rose die ic soe scone scouwe
die mi doet gedinken om hare
motic ember hebben hoe soe ic vare
doe stac hi dor die venstre di hant
ombe die rose te nemene te hant
mar hine mochter niet comen toe
ombe dat hire te verre af was doe
hi trac sine hant weder in na dien
ende begonste dat yser besien
vander vinstere dat hem hadde benomen
dat hi ter rosen niet en mochte comen
alse hi dat yser soe dorestarc vant
wat sal sit sijn seidi te hant
sal mi reste dwingen dar toe
datic minen wille niet en doe
neent niet hi nam ij ysere te handen
vander vensteren met beiden handen
ende tracse soe sere te hem wart
dat hise beide brac metter vart
ende warpse opten vloer nede doe
dar hi hem mede berecte soe
dat hem die vingere gevleescht waren
ende hi ginc ute sonder sparen
ende ginc dar hi hadde gesien
die rose ende cussedse na dien
in gedinkenesse ende in minnen
van siere vrowen der coninginnen
ombe dat hare die rose geleec wel
hi leide die rose an sijn blote vel
ende hi ginc ten torre wart saen
dar hi vant die dore ontdaen
hi ginc daer in ende vant wapine gnoech
ende wapende hem na sijn gevoech
hi gorde an hem i goet swert
ende ginc alsoe udewert
ende ginc ten stalle te hant
dar hi ij goede pert vant
hi saldelde doe dat i part
ende sat op ende vor ter porten wart
alse ter porten quam lanceloet
hads den portenare wonder groet
alse die hem niet bewaende das
dat enech riddere dar binnen was
lanceloet vrachde hem dar nare
wie here van dien castele ware
die portenare antwerde doe
hier en behort geen here toe
hi es ere vrowen diere woent inne
ende heet morgueyn die elvinne
die des conincs arturs suster es
alse lanceloet horde niemare des
viel hi in enen gepense saen
dat hi die vrowe soude verslaen
mar dat hem sijn herte riet
dat hijt dor arturs wille liet
ende ombe dat si een wijf was toe
lanceloet seide ten portier doe
du salt dire vrowen maken cont
dat lanceloet wech vart nu ter stont
ende dat hise groet dier gelike
datmen dongetrouste wijf van ertrike
altoes sculdech te grotene es
ende sech hare dat si sie seker des
ne haddic niet gelaten nu ter ure
dor die minne van coninc arture
ic hadde gedaen van hare
datmen sculdech te done ware
bi rechte van ere vrowe
die verradre es ende ongetrowe
al te hant die portenare liep
te siere vrowen die nochtoe sliep
ende seide hare al bloet
wat hare ontboede lanceloet
alsijt horde si stont op saen
ende es in die camere gegaen
dar lanceloet te liggene plach
ende alsine dar niet en sach
riep si wacharme drovelike
nu hebbewi gewacht qualike
dat wi sculdech wel te wachten waren
si begonste sere mesbaren
alsi die venstere hadde besien
toent sise den lieden nadien
dusdaen wonder ende sach noit man
alse gi hir moget scouwen an
dat dese duvel heft gedaen
die dese ysere brac dus saen
nu salic van hare nederleggen
ende van lancelote seggen
nu gewaget daventure das
alse lanceloet gesceden was
van morgueyne dat hi reet tes hi quam
dar hi ene jonfrouwe vernam
ende enen naen lanceloet groette
die joncfrouwe doe hise ontmoette
ende si hem doe vrachde hi hare
oft si wiste enege niemare
van ridders die wandelden doe
van arturs hove si sprac hem toe
lioneel es hir int lant sonder waen
die hout coninc vagaor gevaen
des conincs sone heeftene nu
van veranessen beropen seggic u
ende binnen der tijt dat hi sculdech was
te vechtene en haddi gene macht das
soe dat hem die coninc verste gaf
tote sinxendage daer af
ende ombe dat hem die coninc ontsach
dat hi niet comen soude op dien dach
leide hine in gevancnesse doe
ende hine es niet genesen soe
hine salre qualike wesen an
en comt hem te helpen geen man
die vore hem den camp vechte bedi
hi es soe tongerake dat hi
den camp niet sal mogen vechten
mogedi mi niet iet berechten
sprac lanceloet waer die coninc es
si seide here  sijt seker des
dat hi woent ene dachvart
inden wech ter sonne onderganc wart
in enen casteel heet estrangloet
nu blijft te gode sprac lanceloet
ende reet wech al dat hi machte
soe dat hi in enen bosch vernachte
hi beette neder vanden perde
ende ginc liggen op die erde
ombe resten alse die moede was
ende liet sijn pert peysteren int gras
ende alse hi sliep leet al dare
een riddere op een orsbare
die riddere was sere gewont
ende hadde met hem ij sciltknechte tier stont
alse die riddere geware wart
lancelote hi kerde dar waert
ende vrachde lancelote dar nare
wat hi tien tiden sochte dare
hi seide dat hi dar niet en sochte
mar datten daventure dar brochte
ende niet en woude inden bosch bi nachte
riden ombe dat hi ontwegen mochte
wat soecti dan ic soeke seide hi
ymanne die conde berichten mi
van ridders die sijn in desen lande
van arturs hove alsic verstande
wildi mi volgen sprac die riddere na dien
ic sal u noch tavont enen doen sien
die in mine herberge siec leget nu
lanceloet seide ic sal volgen u
hi sat op ende vor met hem doe
alsi te gadere voren alsoe
vrachde hem lanceloet warbi
hi alsoe voer doe seide hi
dat hi gewont was soe onsochte
dat hi niet wel riden en mochte
ende wi wonde u soe sere
sprac lanceloet ic segt u here
ene jonfrouwe ende hoe quaemt daer toe
dat u ene jonfrouwe wonde soe
ic segt u hets onlanc leden
en paeschdage quamic gereden
dor een foreest die name sijn
es tforeest van campercorantijn
ic was allene tier ure
ende wel gewapent ter cure
ic ontmoette enen riddere dare
die mi opliep herde sware
ende ic werde mi jegen hem soe
datickene neder dede doe
ic haddene geslagen doet
mar dat hi vloe ende ni ontscoet
ende ic volchde hem te hant
soe dat ickene tere fontainen vant
dar ij scone jonfrouwen baetden doe
ende die ene hadde al toe
in die hant i gespannen boge
ende i scicht in geset hoge
alsi sach daticken soude slaen doet
die jonfrouwe trac ende si scoet
ende scoet mi dor mine die tier tide
dat dyser bleec in dander side
ic reet dar waert saen
alse dise woude doet slaen
ende mijn pert viel met mi in ene gracht
datic moeste vallen in onmacht
ende alsic weder te mi selven quam
wet wel datic dar niemanne en vernam
riddere noch jonfrouwe noch pert
alsic mi woude richten op wert
gevoeldic mi selven so ongesont
datic niet op en mochte tier stont
soe datic vore mi liden sach
daric onder ene eyke lach
ene die scoenste vrowe die ic vordien
noit te voren hadde gesien
die tote mi sprac wat doedi ic seide
jonfrouwe ic sterve sonder beide
si seide oft god onse here gebiet
gine selt noch sterven niet
mar gi selt quelen seide si mi
toter tijt dat die scicht ute si
doe dedic ander scicht mine hant
ende woudene uut trecken te hant
dies mi die jonfrouwe ontberen hiet
si seide ic pijnde mi om niet
want die scicht niet ute ne quame
en ware datten ute name
die beste riddere van eertrike
dinne ute soude doen lichtelike
ende dan soudic genesen
die jonfrouwe ginc en wech na desen
ende ic bleef van harre sprake
herde sere tongemake
want ic was wel seker das
dat die niet licht te vindene was
doe quam dar i knape dar naer
die mi thus brachte vandaer
doe dedic dese leitire maken
ende vor tarturs hove om die saken
datic bat soude vinden in sijn hof
dan in andre succors daer of
daric den coninc tonpayse vernam
om mijn here waleweine alsic dar quam
ende ombe lancelote tien stonden
ende ombe die vander tafelronden
dimen seide dat verloren waren
bedie datmen in ij jaren
van hen te hove niet en vernam
ende datter gene niemare af en quam
ic beette ende seide tier ure
vor dat hof mine aventure
dar dede elc dat hi mochte
oft hi dat scicht ute bringen mochte
mar dat ne mochte niet gescien
doe seide mi die coninc nadien
dat die scicht niet uut worde genomen
dar ne moeste eer lanceloet toe comen
ende dat hi binnen enen halven jare
van hem ne horde ne gene niemare
hi was sere tongemake das
want hi die beste vander werelt was
doe maectic mine vart
weder te mire herbergen wart
ende sal dar bat gedogen al stille
dan in andren steden minen onwille
hier bi ende in deser maniere
soe varic in dese leitiere
si reden tes si ter herbergen quamen
dar die knapen den riddere namen
vander leitieren soe si saechts mochten
ende boven in sijn palays brochten
dar was lanceloet ontwapent saen
ende neuwe cledere ane gedaen
ende wel gefesteert altoe
lanceloet bat den riddere doe
dat hi woude dat gedogen
dat hi proefde ofte soude mogen
den scicht ute trecken doe gaf antworde
die riddere alse hi dat horde
en diet niet ende ic weet wel here
dat gi mi pinen sout te sere
lanceloet seide oft u wille es
live here laet mi proven des
dander seide ic en does niet teser tijt
want gi die beste riddere niet en sijt
van eertrike ende lanceloet gaf
antworde wat wetti dar af
ic weet wel sprac hi ende dies
waende hi ware een recht ries
die des gelovede cleine oft groet
doe antwerde hem lanceloet
nadien dat u wille niet en es
willic gerne ontberen des
si gingen eten na desen
ende hadden alle blide gewesen
sonder datsi drove waren das
dat die riddere soe tongemake was
des anders dages alst was dach
was hi geleit dar di sieke ridder lach
ende wart geware in warre dinc
dat was bandemagus die coninc
lanceloet dede alsoe saen
die knape alle van hem gaen
hi dede sinen helm af na dien
ende alsen bandemagus hadde gesien
was hi sins so blide dat hi ter steden
weende van ontfarmecheden
ende hi seide weenende sere
ay live broder live here
waer hebdi gewest wi waenden bloet
here dat gi hadt gewest doet
doe teelde hem lanceloet saen
hoene morgueyn hadde gevaen
lanceloet vrachde hem dar nare
oft hi wiste enege niemare
van mijn her waleweine tien stonden
ende vanden gesellen vander tafelronden
hi seide ic en canre niet af verhoren
dan si in die queste sijn verloren
in wat questen sprac lanceloet saen
hebben si dan queste ontfaen
sider datic gevaen was
hi seide en gedinct u niet das
dat wi uten castele scieden
vanden trepasse onder ons lieden
alse doet geslegen hadde behort
madint den gygant ende wi vort
en alreheiligen dage hadden genomen
dach dat wi te gadre souden comen
alle gadre cleine ende groet
des gedinct mi wel sprac lanceloet
quamdi dar dander seide ja wi
dar ne gebrac nieman dan gi
ende behort u neve van ons allen
het was ons soe wel gevallen
haddi dar onder u ij gewesen
wi hadden alle wel bi desen
te hove mogen keren ongespart
ende om dat gi dar niet en wart
moestewi in allen sinnen
die queste weder beginnen
ende hadden onsen termin genomen
dat wi weder te gadre sonde sijn comen
te sinte marie magdalenen dage
ende tien termine sonder sage
quamen wi iij ende nemmere
ic was deen ende dander here
was acgloval entie derde was
mordereit ende wi drogen over een das
dat wi souden neuwe queste bestaen
die al noch durt sonder waen
ende wat van onsen gesellen es gesciet
oft doet oft gevaen des en wetic niet
lanceloet seide nu benic seker des
sijn si verloren dat bi mi es
ic hebbe te wandelne geacht
na datic ben in mine vrye macht
tote dien daticse hebbe vonden
nu segt mi war gi ontfinc di wonden
doe seide bandemagus die coninc
dat hise tenen tornoie ontfinc
ende seide dat hi toter doet gewont was
darne i goet meester af genas
soe dat hi saen soude mogen riden
lanceloet seide tote hem tien tiden
here en vernoyt u niet ic moet
henen riden dat mi doet noet
die coninc bevalne te gode
ombe dat hi varen moeste bi node
ende doe nam lanceloet orlof
an sinen waert ende rumede thof
ende vor ten vremden eylande waert
doe sinde enen knape die waert
tote bandemaguse dat hi hem seide
van dien riddere die warheide
ende alse bandemagus horde
die boetscap hi gaf antworde
ne kinnedine dan niet
neen wi seidi wat es u gesciet
dat gi hebt gehadt hir binnen nu
den besten man vander werelt met u
ende dat gi niet en wet wi hi es
die knape bat hem al gescoffiert des
dat hi hem seide wi hi ware
bandemagus antwerde daer nare
het es die beste riddere die leeft
ende die meest gratien heeft
ende es lanceloet van lac geheten
die knape deet sinen here weten
die al te hant ombe die sake
herde drove was ende tongemake
ende seide ic hadde nu ter stonde
hier met mi bracht al mine gesonde
ende hebse van mij geworpen dullike
ay god here van hemelrike
hoe qualike hebbic gevaren
hi bepensdem in dat mesbaren
dat hi niet mochte winnen met desen
mar woude hi genesen
hi moeste volgen den genen dine sal
van sinen onwille genesen al
ende hi quam met pinen thant
dar hi bandemaguse den coninc vant
ende vrachde den coninc
ofti wiste war lanceloet ginc
die coninc seide neen hi
die riddere seide ic en laets niet bedi
ic en volge hem in alre manieren
hi dede hem leggen in dire leitieren
ende nam ij knapen met hem daer
ende volgede lancelote naer
die soe verre was gereden
dat hi comen was tere steden
die geheten es dat vremde eylant
dar hi enen starcken casteel vant
ende scone ende rike sonder waen
ende was op ene roetche gestaen
daer en was mar i inganc an
dar met pinen mochten ij man
ten vorhoefde te gadre comen
alse lanceloet dat hadde vernomen
wart hi wel geware das
dat tgene die selve casteel was
dar hi vele af hadde gehort
die liede spreken weder ende vort
mettien lanceloet geware wart
eens knapen ginc ten castele wart
ende hi vrachde hem dar nare
ofti wiste wi die riddere ware
die daer boven lage in vancnessen
ende beropen ware van veranessen
die knape seide hi heet lioneel
ende es noch tongemake i deel
want hine es noch niet wel genesen
ende die camp moet ember margen wesen
doe seide die knape here wanen sidi
ic ben van arturs hove seide hi
soudi lionele willen berechten
ende den camp vor hem vechten
ja ic gerne sprac lanceloet doe
dander sprac god helper u toe
want gi hebt rechte sake sonder waen
nadien daticker af hebbe verstaen
alse lanceloet dar quam hi ginc
te hant groten den coninc
ende seide here ic hebbe verstaen
dat gi hir in hout gevaen
enen riddere wies maech ic ben
ic soude gerne spreken jegen hem
die coninc dedene leiden te hant
daer hi lionele vant
ende alse daer was comen lanceloet
hen es en geens vragens noet
ofte dar grote bliscap was
si hadden lange begart das
dat elkerlijk mochte andren sien
lanceloet seide tot hem na dien
twi sidi gevaen hir ter stede
ende van veranessen beropen mede
ic saelt u seggen sprac lioneel
ic quam na middewinter i deel
gereden in dit lant hare entare
ombe te verhorne van u niemare
soe dat ic te marabrons hove quam
daric enen nacht herberge nam
hi hadde i scone wijf doe
die scone was ende wel hebbende toe
soe datic hare soe scone dochte
datsi mi van minnen versochte
dor al dat niet es sculdech nochtan
wijf te versukene van minnen man
ic pensde al ombe ander sake
alse die om u was tongemake
daric niet af en wiste doe
ende ombe behorde minen broder toe
dien ic binnen enen jare niet en sach
soe dat mi selc gepens int herte lach
datic dar op niet en achte
datsi ane mi gerne toe brachte
ten iersten dat si verhorde
van haren versoekene mine antworde
si wart soe verkert bi desen
datsi sceen uten sinne wesen
ende si seide mi sonder beide
daticse ter quaeder tijt wederseide
ende daticker ombe sterven soude
si seide haren here also houde
daticse versochte van minnen
ende met crachte woude bekinnen
alse hi horde datsi seide
hi waende dat ware warheide
ende balch hem te mi wert herde
ende ontseide mi thant verde
ende hiete datic in hoeden ware
hi liep mi op dar nare
ende sloech op mi slage groet
ic werde mi ende slogene doet
alse verstont sijn broder marbaroen
des conincs vagaors sone dit doen
hi beriep mi te campe daer of
van veranesse in sijns vader hof
ic boet datic mi dar af verweren woude
alse dat hof wisen soude
die dach was geset na desen
dat die camp soude wesen
ic sciet van hir binnen tier stont
ende was vor ene capelle gewont
int vreselike wout soe sware
ic en mochte niet genesen dar nare
ende alse die dach was comen
die wi te vechtene hadden genomen
ic quam int hof ter rechter tijt
doe was mi daer geset respijt
van vechtene tote dien stonden
datic genase van dien wonden
ende ombe dat di coninc niet seker en was van mi
van weder te comene dede hi
in vancnessen mi daer ic ben nu
ende gi moet genoeget u
over mi vechten margen den dach
ic ben soe siec dat ics niet doen en mach
ic saelt doen seide lanceloet ter vart
ic quamer ombe har wart
lanceloet bat den coninc saen
dat hi uter vancnessen liete gaen
dien riddere want hi hadde tien stonden
man over hem te vechtene vonden
doe seide thant marbaroen
sidijt die den camp wilt doen
lanceloet antwerde geeft
sidi dine beropen heeft
van verranessen ja ic ben
die gene die heft beropen hem
lanceloet seide hem darmede
hebdi gedaen grote sothede
lyoneel was uter vancnessen gedaen
ende in ene camere geleit saen
dat hi hem dar in rusten soude
lanceloet was ontwapent also houde
die coninc en woude gedogen niet
dat hi ute siere herbergen sciet
dien nacht was lanceloet wel ontfaen
ende hem vele eren gedaen
ombedat hi was vremt man
ende wel goet sceen daer an
sanders dachs alsi messe hadde gehort
quam lanceloet ende lioneel vort
int palais dar si tien stonden
vele ridders ende vrowen vonden
die waren comen den camp besien
marbaroen was gewapent binnen dien
sonder sinen helm algader
ende sat bi den coninc sinen vader
lanceloet wapende hem alsoe
ende quam int palais doe
ende lioneel met hem gegaen
doe sprac lanceloet ten coninc saen
here alsmen mi te kinnen geeft
die riddere die bi u sit heeft
beropen minen geselle die hir es
van veranessen ende des
es heden geset die dach
ende om dat mijn geselle niet en mach
wapine dragen van ongesonden
benic hir comen nu ten stonden
vor hem te vechtene bi deser dinc
nu hoet u wel sprac die coninc
ende hebt des goeden raet
wat gi hir te done bestaet
ic seggu over warheit nu
dat die riddere die sit bi u
minen sone mordelike
doet sloech ende verradelike
dine tsiere herbergen binnen
geherberget hadde met minnen
ay here seide lanceloet doe
gi selter uwen wille seggen toe
gine segt niet alse es die dinc
doe sprac marbaroen ten coninc
siet hir mijn wedde gereet nu
datic wille proven vor u
dat dese riddere verradelike
minen broder versloech ende mordelike
lanceloet seide also houde
dat hi dat verweren soude
die coninc nam tien tiden
die wedden in beiden siden
ende men leidese ter vart
beide in enen boegaert
die coninc setter te sine toe
xij vroede ridders doe
doe lieten si lopen metter vart
elkerlijc ten andren wart
datsi hen soe onderstaken
dattie gelavien in stucken braken
marbaroen viel darmenne stac
dat hi wel na den hals brac
lanceloet reet op hem soe onsochte
dat hi niet op staen en mochte
doe beette lanceloet ter vart
ende bant an enen boem sijn part
ende ginc te marbarone thant
dar hine mesmaect liggende vant
ende hi pensde alsoe houde
dat hine niet doet slaen en soude
ombe die minne vanden coninc
sinen vader dine soe wel ontfinc
nochtan trac hi hem den helm af
ende met enen slage die hi hem gaf
dede hine te barenteren herde
nochtan waest mettien platten vanden swerde
hi ontdede die ogen dar hi lach
ende alse hi dat naecte swert sach
hi viel in vresen herde groet
ombe dat hi hadde dat hoeft bloet
hi bat genade ende seide dan
en slaet mi niet doet edel man
ende bidt minen vader dat hi
die mesdaet vanden campe vergeve mi
gi selt doen here dar mede
die meeste hovescheit die noit man dede
doe sprac lanceloet den genen toe
die ten campe ware namen doe
live heren ic bidde u
doet mi den coninc spreken nu
si dedene comen sonder beide
tote lancelote die hem seide
here wildi desen camp laten staen
wi souden onder ons ij pais maken saen
tonser beider ere bi dien
dat bi uwen wille mochte gescien
gi sijt wel sculdech te done bedi
gi selt lettel winnen sterf ic oft hi
die coninc die sine goedertierhede
wel kinde ende sine hoveschede
hadde wonder hoe hi hebben mochte
selke vrede in sine gedochte
dat hi den genen verdragen woude
dine soe gerne doet slaen soude
oft hi sijns te boven ware
ende hi seide dar nare
hets mijn wille wel dat gi
onder u pais maect wildi
wi bidden u dat gi comt vort
ende onse vorwarde hort
die coninc quam te sinen sone thant
dien hi so sere mesmaect vant
dat hi niet op ne mochte staen
ende lanceloet seide tote hem saen
u vader es hir tote ons comen
dar wi den camp hadden genomen
dar wi beide in hebben gedaen soe
dat wijs beide gevolen ember toe
ende van meer te done nu
mach gene bate comen u
nu biddic vor uwen vader dat gi
minen geselle quite scelt ende mi
ende ic sal u vor uwen vader
quite scelden van algader
hi deet ende danckes hem sciere
ende si scieden in derre maniere
dar was lanceloet wel ontfaen
ende men woudene ontwapinen saen
mar hi woude en wech ter vart
ende sette lioneel op sijn part
voren int gereide ende hi sat
achter lionele ombe dat
niet allene en machte riden van dan
sonder helpe van andren man
die gewonde riddere dar gi horen
af mocht in dien boec hir voren
dar bandemagus die coninc lach
hadde gereden al den andren dach
lancelote soeken embertoe
hi quam tere stat gereden doe
ende hi vrachde om niemare
om enen riddere oft hi daer ware
ende besciet hen lieden gnoech
hoedane wapine hi droech
alsi dese wort verstonden
si seiden dat hi tien stonden
en wech gereden ware van dan
ende hi dar enen camp verwan
ende hi niet verre en mochte wesen
die riddere reet en wech na desen
ende vor na al dat hi mochte
sijn ongeval clagedi onsochte
dat hine niet en hadde vonden
ende hi seide te dien stonden
dat hi niet en soude begeven
te wandelne al sijn leven
oft hi soudene vonden tenegen kere
bider helpen van onsen here
soe dat hi reet in desen doene
alden dach tote over none
soedat hi ene jonfrouwe vernam
die jegen hem gereden quam
hi groettese ende dar nare
vrachde hi ombe niemare
ombe enen riddere die vor hem reet
ende hi maecte har besceet
hoedanech sine wapine waren
si seide ic sagene varen
in ene valaie heden
dies en es en bore wat leden
hine es niet henen ij milen
ende hi vorde ter selver wilen
enen riddere vor hem op sijn part
ic bevele u seidi gode ter vart
ende volgede lancelote sere doe
ende bat onsen here ember toe
dat hi hem gracie toe brochte
dat hi den genen vinden mochte
dien hi voer soeken
nu swiget van hem die aventure
datsi van hem niet meer sprect nu
ende sal van lancelote seggen u
daventure telt teser steden
alse lanceloet was gesceden
vanden coninc vagor die here was
vanden vremden eylande alsmen las
dar hi uter vancnessen dede
lionele ende vordene mede
vor hem op sijn part tier stont
siec ende sere gewont
hi reet dat hi dies avonts quam
tere abdien daer hi herberge nam
die abdie was celice genant
ende stont in die mersce van scollant
ende was bi toenamen dat seldi weten
die cleine aelmoesene geheten
ende waerombe datsi alsoe hiet
danne willic swigen niet
in josephs tijt van marathien
was een coninc dies boeke lien
in die mersche van scollant di quam
int grote bertangen alsict vernam
ende die coninc dar wi af lesen
hadde heidijn gewesen
mar onse here bekerdene doe
bi josephs predicaden soe
das hi dat heilege doepsel vinc an
ende wert i goet kerstijn man
dat an sine werke wel bleec
want hi ute sinen coninkrike streec
ende ginc arm sere ende naect
ende ontscoit ende ontmaect
ende wandelde also dar naer
dor scollant ende die lande xxx jaer
op enen tijt quam soe groet honger an
dat te wonderne was genen man
ende alse hi ij dage hadde gegaen
dore tfreselijc foreest sonder waen
quam hi binnen dien doene
tenen huse van religioene
dat tien tiden alsment gescreven siet
die helpe van dien armen lieden hiet
hi vrachde den portier dar nare
oft die aelmosene gegeven ware
die portier wart wel geware das
bi gelike dat die gene was
een utermaten arm man
hi gaf antwerde nochtan
dat die aelmosene gegeven ware
die coninc seide dar nare
ay live portier ic bidde di
dattu ombe gode iet geefs mi
oft ic moet hir vor dinen ogen
van groten hongere die doet gedogen
soe dat den portier sere dan
ontfarmede vanden armen man
hi ginc sien oft enich relief lach
dar trelief te liggene plach
ende hine vant dar mar ene
aelmosene ende die wel clene
niet bedi si en dochte goet den coninc
ombe te verlichtene bider dinc
den honger diene duanc sere
ende hi danckes onsen here
dat hine hadde gesint daer
alse hijt geten hadde hi hadde daer naer
meerren honger dan hi eer hadde gehadt
hi seide toten portier nadat
dat hem noit in sijn leven
soe cleine aelmosene was gegeven
ende bat hem dat hi noch sochte
oft hi hem iet meer geven mochte
hi seide ic en mach nu ten tide
u niet meer geven gi moet ontbiden
die coninc was te barenteert sere
hine wist wien dan onsen here
sinen honger clagen mare
hi las sine bedinge daer nare
die hi conste vele ende goede
hi was van wandelne moede
ende van hongere vermoit soe
dat hi lach ende wart in slape doe
dat hem opperbaerde vriendelike
die soete here van hemelrike
ende seide live kint men sal
desen here dienen boven al
die dus gedane loen geeft
darmen int inde ere af heeft
onse here heeft mi sonder waen
scone betekeninge gedaen
dat hi selve soeken es comen
en haddic sinen wille niet vernomen
ic ne hadde niet sekerlike
weder gekeert in mijn conincrike
nu salic dar weder in keren
ombe dat es die wille ons heren
hi maecte te hant sine vart
te gane te sinen lande wart
die coninc vrachde dar nare
sinen sone ofti riddere ware
ende hi vrachde hem mede
ombe sijn wijf wat si dede
ende dat hijt hem nine hale
hi en ontdecket hem altemale
hoe si hadde gehouden hare
bider trowen hi sculdech ware
dien genen dine gewrochte
ende dine van tirchetijt brochte
dar van over xl milen
nochtan en waest mar middach tier wilen
ende segt mi hoe u name es
hi seide ic hete lanvales
die name was gescreven vonden
ane sijn vorhoeft tien selven stonden
dat hi uter moder lichame quam
ende lanvales alsict vernam
bediet vaste int gelove ende men vant
en genen soe goeden man int lant
bi sinen tiden ende den coninc
wonderde sere vander dinc
want hi van diere sake
noit en hadde gehort sprake
doe seide hem die sone vort
ic hebbe van mire moder gehort
tierst dat gi rumet u lant
dat uwe geburen thant
op mine moder gingen striden
ende hadden gedestrueert tien tiden
en hadde hare niet geholpen doe
die coninc makalijs dar toe
datsi die viande wederstont
die u broder was tier stont
ende over vi maent daer nare
wart men an hare geware
dat si i kint hadde begort
die liede seiden weder ende vort
dat gise niet met kinde en liet
alse gi uten lande sciet
ende dat kint niet bi desen
u kint ne mochte wesen
ende alsic geboren was doe
spraken die barone minere moder toe
vrowe gi hebt i kint nu
selc alse god heft verleent u
ende ons dunct dat die coninc u man
dit kint an u niet en wan
ende wanen wel dat dit kint si
in hordome gewonnen dar bi
wi hebben getelt sonder sage
alle die maende ende alle die dage
dat uten lande sciet u man
wi willen weten wie dit kint wan
mijn moder antwerde dar toe
die utermaten siec was doe
gi heren ic wille dartoe doen al
dat enech goet man wisen sal
over dit kint ende over mi
dat des conincs helizeers kint si
die hertoge vander branchen was daer
u neve ende sprac soe dar naer
datmens in hem bleef in beiden siden
hi seide toten lieden te dien tiden
wildi doen datic u wisen sal
ic sal u die warheit cont maken al
of dit des conincs helizeers kint es
si seiden jase ende waren blide des
hi seide hir staen bi u
twee liebarde gebonden nu
ende die liebaert es in warre dinc
van allen beesten here ende coninc
ende van soe fierre nature
ende van soe hoger aldure
vonde hi conincs kint dat moder ende vader
wettelike hadden beidegader
ende dan ne hadde mar ij jare
hoe dat hi dar af boven ware
hine dade hem en geen quaet dan
aldus mogedi proven hir an
oft es rechts conincs kint
sine selen hem niet doen i twint
ende en es hi conincs kint niet
si selne verworgen gesciet
si willecordent alsoe houde
alle datment alsoe doen soude
ende namen mi toesiende mire vrowen
doe wel na verwoedde van rouwen
eeric iiij dage out was ende si
leiden onder die liebarde mi
ende lieten mi liggen alden dach
ende daricker onder lach
onse here die van ontfarmecheden
vol es hi halp mi ter steden
datsi alsoe bericht vonden mi
alsicker geleit was ende bedi
hilden si mi over conincs kint vort mere
ende deden mi waerdecheit ende ere
ende deden mi riddere werden dar nar
alsic out was xviij jaer
ende op dien naesten sinxendach
crone dragen dieder naest lach
si ontfingen haer leen doe van mi algader
wel live kint seide doe die vader
hoe heeft u moder sint gedaen
alse dbeste wijf sonder waen
ende die religieuste dimen mochte
in bertanien vinden dijt al dorsochte
si heeft sint tallen dagen
dat wetic wel die hare gedragen
entie heilege kerke met alder macht
gevordert beide dach ende nacht
entie arme gecleet tidelike
entie sieke versien vriendelike
meer arme dan rike ende tot desen
altoes in bedingen gewesen
ende al es har lichame in eertrike
herte ende gheest sijn in hemelrike
des was blide die coninc
ende dancte gode van diere dinc
si gingen soe verre dat si quamen
daer si een diep water vernamen
ende vreselijc over te lidene toe
si gingen terre bruggen wart doe
darmen over te lidene plach
alse die coninc daer quam hi sach
een dat scoenste scep dat hi vordien
noit met ogen hadde gesien
hi ginc ten scepe waert dar naer
hem dochte dat ancomen soude daer
alse hi quam ten scepe hi vant
ane dat bort enen brief te hant
vanden brive ende vanden worden mede
ne sprekic niet hier ter stede
mar inden boec vanden grale
vintmen dit gescreven altemale
ende sal u vander abdien doen weten
twi si clene aelmoese was geheten
ons doet verstaen daventure
dattie coninc helizeers ter ure
dat hi weder quam in sijn lant
allen den armen diere hi in vant
tetene gaf dagelike
ende diende hen selve properlike
wllen ende barvoet herde wel
dar na op enen dach gevel
dattie coninc ende sijn sone
ende die coninginne ende die baroene
tote viren saten in een proieel
ende spraken onderlinge een deel
die coninginne vrachde den coninc thant
waerne lavales har sone vant
ende waer hine ierst hadde gesien
die coninc en antwerde niet te dien
doe seide die sone te hant
toter moder dattene die coninc vant
tere abdien die embertoe
hiet der armer liede helpe doe
alse die coninc nomen horde
hi loech i deel om die worde
die coninginne warts geware
ende vrachde hem daer nare
warombe hi loech sine hadde niet
geware geworden dat hi loech iet
om enege dinc die hi hadde vernomen
sider dat hi int lant was comen
ic bidde segt si segget mi
ic saelt u seggen segt hi
en es niet leden i jaer
datic herde hongerech quam dar
ende hadde alsoe groten honger dan
alse noit hadde enech man
ic bat aelmosene aldare
men seide datter niet te gevene ware
ic bat soe lange datmen mi brochte
die minste aelmosene alse mi dochte
die ic in xxx jaren hadde gesien
ic was te barenteert van dien
datic daelmoesene soe clene sach
ende seide het ware een clene bejach
oec seidic dat bat hadde geseten
datment arme helpe hadde geheten
die abdie dan dat si
hiet der armer liede hulpe ende bedi
datic dar hadde ene
aelmosene die was soe clene
willic dat die abdie dar bi
cleine aelmosene geheten si
oft cleine helpe selc alsmen wille
daer na sweech die coninc stille
ende si loegen allegader dan
dabdie bleef hetende vort an
die cleine aelmosene dar af
dat hare die coninc den name gaf
nu latewi hir af die tale staen
ende selen van lancelote anevaen
nu gewaget daventure das
dat al donker nacht was
doe lanceloet ter abdien quam
met lionele alsment vernam
si waren ingelaten daer
ende lioneel af gehaven dar naer
soetelike ende nadien
waren sine wonden besien
men ontwapende lancelote tier stede
darmen hem grote ere dede
om dat hi van arturs hove was
hi bat den brodren van daer in das
datmen ware nemen soude
sanders dages alse hi varem woude
ten riddere dien hi daer brochte
om dat hi was gewont onsochte
alse hi varen soude wert hi geware
datmen dar brachte op ene orsbare
enen riddere die verslagen was
ende iiij sciltknapen die das
dreven grote serechede
lanceloet hadde des ontfarmechede
ende vrachde enen broder daer nare
oft hi iet wiste wie die ridder ware
hi seide neen ic mar ic weet wel
waer die manslecht van hen gevel
want men brincter hier dergelike
wel na elker dagelike
van darmen brinct desen
ay god here wanen mach dat wesen
dander seide moghdi nu
hir soe lange letten ic segt u
lanceloet beette neder ende ginc
bi hem sitten ombe te horne die dinc
die broder seide here alsmen vart
ten vresseliken foreeste waert
staet i berch dat seldi weten
die ten verbodene berge es geheten
ende warbi hi soe es genant
salic u seggen al te hant
het es wel xx jaer leden
dat een riddere was tier steden
die machtechste die was in al dlant
die starcste entie felste dimen vant
hi minde ene jonfrouwe soe dede
die jonfrouwe den riddere mede
mar dies en wiste niet di ridder doe
want sijt hem hal embertoe
diere toe dede al dat hi mochte
dar na hise te wive versochte
ane haren vader die sonder beide
hem siere dochter wederseide
ende vermat hem minde sine
hi soudse leggen darse pine
ende ongemac dogen soude
ende oec niet uut en soude alsi woude
die riddere hadde des rouwe
ende quam toter jonfrouwe
hi seide jonfrouwe ic sterve
dor uwe minne ende bederve
ende ic moets hebben grote scade
gine werdes in betren rade
ic waende hebben soe vele vor nu
dor uwen vader gedaen ende dor u
datic u wel hadde gewonnen
tenen wive sonder af onnen
bi dien wille van uwen vader
dijt mi ontsegt heft algader
heeft hijt u al ontsegt seide si
ja hi jonfrouwe ende toe seide hi
wisti dat gi mi minnet hi soude
u in selke stat doen alsoe houde
dar gi niet lude noch stille
ute ne quaemt te uwen wille
doe hadde die jonfrouwe vrese groet
datse die vader soude slaen doet
want hi was dat wiste si wel
herde overmodech ende oec fel
si seide het es war dat gi
soe vele hebt gedaen dor mi
dat gi wel hebt verdint mine minne
hoe daticker sprac inne
ende ic en minde noit andren man
dan u sijt seker dar an
ende ic geve u hir mine minne
ende mijn herte met minen sinne
op die vorwarde dat gi
jegen alle manne bescermt mi
ende te wive nemt na die wet
die die heilege kerke heft geset
die riddere antwerde saen
jonfrouwe dat wert wel gedaen
den dach dat ic leve ne dorvedi
man ontsien hoe machtech dat hi si
ic sal op genen berch doen maken nu
enen casteel ombe die minne van u
soe starc soe vast dat hi bidien
no besetten noch here ne darf ontsien
die jonfrouwe vorde met hare algader
dien scat diesi hadde vanden vader
ende hi maecte die wege soe
die ten berge op waert gingen doe
datter mar i pat was ende die clene
soe datter mar i riddere allene
ende te voet op mochte gaen
hi sette beneden den berge saen
een cruce daer een brief ane was
dar in gescreven stont alsment las
dattie brief verboet dat geen man
dar boven op ne ginge vort an
ende dat des casteels name soude wesen
die verbodene berch na desen
want ic verbiede hen allen seide hi
die hir comen selen oft liden bi
datter nieman op ne come maer
quam enech ridder gewapent daer
wete wel dat hem niet van dane
sonder vechten stonde te gane
want ic sal hem selken strijt geven
dat sal costen hem ofte mi sijn leven
dus gelette die riddere die dinc
datter noit sint riddere en ginc
hine slogene doet sonder sparen
sonder die vander tafelronden waren
hir in dabdye liggen nochtan
die hi doet sloech noch ccc man
doe seide lanceloet wat doet hi
mettien vander tafelronden segt mi
hi seide hi legetse alle gevaen
alse hise onder heeft gedaen
ende sint die scilde hir binnen
temet dat hise mach verwinnen
ende ic salre u wel toenen xiiij
hebdise wille te besiene
ic sagese antwerde hi
ic biddu dat gi dar leit mi
hi leidene dar hise vant
lanceloet kinde te hant
den scilt van mijn her waleweine
ende van mijn her ywaine
ende des hertogen van clarensen scilt
ende dodineels die bi toenamen hiet wilt
ende hestors scilt van mares
ende sagrimors ende giffles
die in die queste was comen
na die andre die gi hort nomen
dar was die scilt van aggrawaine
ende vanden stouten asseneine
galagantins scilt was tier stede
ende blehoberijs mede
ende madors vander porten toe
ende dar was bavijns scilt doe
darmen hir vore doget af las
die des conincs bans peterne was
ende andre vele scilde tote dien
alse lanceloet alle hadde besien
wart hi drover van desen
dan hi noit eer hadde gewesen
ende seide tote dien broder saen
sijn alle die ridders dar gevaen
dar die scilde hir af hangen
hi seide si sijn dar gevangen
oft sijn som geslagen doet
hi mach wel seggen sprac lanceloet
die die ridders heeft onder gedaen
dat in hem es sonder waen
grote proueche ende cracht mede
op dat hise alle onder dede
met sine lichame allene
ende ic ne ruste groet no clene
voric come dar hi es
ende ic vroet moge werden des
weder dat bi verranessen si
dat hise onder doet soe dat hi
bi toverien mach vort gaen
oft dat hijt bi prouechen heft gedaen
mettien sciet lanceloet van dane
soe wenende dat hem die trane
uten ogen lopen begonden
hi sprac tote hem selven te dien stonden
nu en ware sculdech el en geen man
wapine te dragene vort an
sonder die gene al sonder waen
die aldus onder heeft gedaen
die beste ridders van ertrike
ic en waende niet sekerlike
dat enech riddere vor desen
hoe valiant hi hadde gewesen
ende van hoe groter vromen
dar toe hadde mogen comen
alsoe vele goeder iede sonder waen
onder te done alse hi heeft gedaen
mettien sat lanceloet op sijn part
ende nam enen scilt ter vart
ende ene gelavie ende reet tes hi quam
dar hi dat cruce staende vernam
dar hi letteren ane gescreven vant
newinge die las hi al te hant
die letteren seiden dat vordan
binnen xl jaren ne quam geen man
die ridder was dar boven sonder waen
hine bleef dar doet ofte gevaen
sonder een riddere alleenlike
ende die riddere hadde sekerlike
van des conincs davids geslachte gewesen
lanceloet wonderde van desen
hi wert ere ermitagien geware
ende reet dar toe dar nare
dar hi enen ouden ermite vant
lanceloet groetene te hant
hi seide sijt wel comen nu ter tijt
alse die de beste riddere sijt
die wapine draecht ende van desen
mote god gebenedijt wesen
die u hir nu heeft gesint
want bi u sal werden gint
die vancnesse ten verbodenen hille
dar liggen te haren onwille
vele ridders in gevaen hir bi
ay lanceloet soet vrient seide hi
gi sijt morgueyne ter goeder tijt ontgaen
ute harre vancnessen sonder waen
ende dar toe in desen lande comen
dar gi selt bi uwere vromen
den besten riddere verwinnen in stride
die nu wapine dracht ten tide
ende die oit enech riddere dar an
met prouechen van wapinen verwan
ende die scoenste aventure mede
die yweringen sijn teneger stede
selen in dese weke ten inde sijn bracht
ende noit en hadde riddere macht
dat hi mochte gedogen die helt
vander pinen die gi dogen selt
entie goede man loec doe
die vinstere dar hine dor sprac toe
alse lanceloet meer spreken woude
die goede man seide alsoe houde
ne lette hir niet langer  bedi
du heves te vele te done seggic di
lanceloet sciet danen alse hijt vernam
alse hi ten voete vanden berge quam
hi vant den wech doe nauwe dat hi saen
beette ende moeste te voet gaen
ende sciet van sinen perde
ends ginc met getrockenen swerde
op waert ende sueette dar naer
ombe dat sine wapine waren swar
hi ginc soe dat hi boven quam
dar hi enen sconen sicamor vernam
hi sach daer een groet ors alsoe saen
met swerten wapinen verdect staen
ende dar stonden x gelavien bi
een lettel bat vort sach hi
war i rikelijc pawelioen gericht stoet
lanceloet ginc darwart metter spoet
ende alse hire quam sach hi waer
een naen sat op i rike bedde daer
doe groette lanceloet den naen
die naen spranc op gram saen
ende nam enen stoc met beiden handen
ende sloech lancelote te handen
op den helm al dat hi machte
mar hi was van cleinder crachte
lanceloet nam hem den stoc saen
dar na vrachde hi den naen
warombe dat hine sloech alsoe
hebdijs scamde sprac die naen doe
nenic sprac lanceloet te hant
ic hebs ere dat ane mi doet hant
soe waert persoen alse gi sijt
en trowen seide die naen tier tijt
gi selt tavont dat seggic u
merre scande hebben dan gi doet nu
sidi ombe vechten comen dan
jegen minen here den goeden man
ja ic seide lanceloet dar nare
ic woude dat hi nu hir ware
hi sal hir sijn in corter tijt
in dien dat gi so cone sijt
dat gi dort blasen enen horen
die andien boem hanget dar voren
hi sal te hant comen vort
alse hi den horen heeft gehort
en dat pert dat dar vore u steet
dat es te uwen behoef gereet
u ne wert geen arch nu ter tijt
op dat gi van arturs hove sijt
bedi men sal u leggen gevaen
ende anders en mogedi niet ontgaen
nu hebdi die costume gehort
vanden lande nu mogedi trecken vort
ende blasen den horen oft u wille si
ende gi moget weder keren wildi
doe nam lanceloet den horen in die hant
ende blies dat al die stat bevede thant
alse hi hadde geblasen sach hi saen
dar besiden enen andren tor staen
ende sach war xiiij ridders liepen
ten cartelen ende op hem riepen
ay riddere gi hebt geblasen nu
jegen uwen groten rowe kertu
om gode die ons allen geboet
dar ane doedi vroetscap groet
doe vrachde lanceloet den naen
wie die ridders waren hi seide sonder waen
het sijn gevaen ridders here
van arturs hove die bidden sere
dat gi wederkeert oft gi sijt doet
mettien sach ten cartelen waert lanceloet
ende hem dochte dat hi dar sach
mijn her waleweine die gebonden lach
omtrent sijn hoeft van ij groten wonden
ende hine sager tien stonden
el niemanne dan desen
die hem int hoeft gewont dochte wesen
lanceloet sat opt pert dar naer
ende ontbeide onder enen boem daer
een gewapent riddere quam dar saen
doe vrachde lanceloet den naen
oft dat die selve riddere ware
dar hi jegen soude vechten dare
die naen seide ja hi sekerlike
hi es die beste van ertrike
lanceloet begonste doe nopen
sijn ors met sporen dat liet lopen
dapperlike ten riddere wart
entie ridder op hem ter vart
soe dat si hen soe onderstaken
dattie glavien in stukken braken
ende si onderwonden hen bede
dor scilt ende dor halsberch mede
ende dartoe moesten si met allen
beide gadre ter erden vallen
dat harre en geen wiste daer hi lach
wedert nacht doe was oft dach
ende si lagen lange ter neder
nadien dat die perde opstonden weder
sere tongemake ende na dien
richte hem lanceloet iersten op sine knien
ende hi sach al omtrent doe
de erde dochten beven embertoe
hi was int hoeft verdoeft soe heerde
ende alse hi sach liggen ter eerde
den riddere hi spranc op met geninde
alse die hem selven niet seker en kinde
alsoe lange alse hi bi hem wiste daer
alsoe goeden riddere ende also vorbaer
ende die mede was sijn viant
lanceloet trac sijn swert te hant
ende gereedde hem te doene saen
die meeste proueche die hi gedaen
vore die tijt hadde teneger tide
dander stont op in dander zide
dat hem sere te pinen wart
ende hi treckede oec sijn swart
si begonsten hen onderslaen
mettien swerden op die helme saen
dat dat vier uten helmen spranc
ende vochten soe dat eer iet lanc
hen die ogen te stale stonden
ende bloeden ten nese ende ten monden
van den zwarden die si verdrogen
van dien slagen die si sloegen
si deden faelgieren tier uren
die halsberge entie scilde scuren
dus gedurde die strijt
toten middage vander primetijt
die riddere begonste moeden doe
ende hem wonderde sere toe
wie die riddere mochte wesen
want hine waende niet vor desen
dat enech man hadde gemogen
jegen hem in stride gedogen
also lange alse die riddere dede
nochtan dochtem dat hi mede
alsoe dapper was niet min
mar meer dan hi was int begin
ende trac achterwert i lettelkijn
alse oft hi in rasten woude sijn
mar lanceloet die gram was tier tijt
ombe dat soe lange durde die strijt
liep hem op dat hi cloefde doe
den scilt al toten bocle toe
ende alse hi uut soude trecken dat swert
trac hi den riddere soe te hem wert
dat hi viel neder over sine knien
die riddere spranc weder op mettien
trac hi den scilt te hem wart soe
dat lancelote sijn swert ontvloech doe
alse lanceloet sijn swert sach verloren
hi hadde des scamen ende toren
mar hine vervarde hem niet
wat aventuren hem gesciet
entie riddere die sere bi desen
sijns te boven waende wesen
liep hem op met haesten groet
ende waenden wel geraken bloet
hi brachte op hem enen slach
lanceloet wischde alse hijt sach
ende hi sloech mettien swerde
toter helten in die eerde
ende lanceloet hortene doe
mettien scilde int ansichte soe
dat hi dar moeste met allen
al verdoeft op die erde vallen
lanceloet liep doe ten swerde
ende tract te hant uter erde
hi richte dat swert op mettien
ende alsijt wel hadde besien
wert hi te hant geware das
dat dat datselve swert was
dat der gygantinnen sonen gelehout
hem gaf op dien dach in sine gewout
dat hi die iiij ridders verwan
te carmelinde ende doe began
lanceloet hem een deel scoffieren
ende sprac doe in deser manieren
ic biddu dore des geens minne
die gi meest mint in uwen sinne
here oft gi sijt gestaet des
dat gi mi segt hoe u name es
die riddere antwerde alsoe houde
jegen wien ict helen soude
ic ne hels u niet nu ter tijt
want gi die beste riddere sijt
die nu es in al eertrike
het ware scande sekerlike
soe goeden man tontseggene iet
minen name en willic helen niet
bohort benic geheten here
ende ben heren lanceloets rechtsuere
lanceloet warp den helm af alsi horde
dat ende liep helsen behorde
ende seide dat hi lanceloet was
doe wert behort sere blide das
ende seide live here mijn
willecome moetti sijn
dar boet elc andren bate saen
van dat elc andren hadde mesdaen
lanceloet boet bate tier stont
van dat hi behorde hadde gewont
behort seide live here
ic ben sculdech u te beterne mere
want van u merre scade ware
storfdi allene dats oppenbare
dan van mi ende mire gelike
al ware xv sekerlike
want mine proueche live here
ne gelijcht der uwere niet mere
dan die mane der sonnen doet
dar af dedi heden gelike goet
hets recht dat die ere uwe si
ic geve op over verwonnen mi
lanceloet antwerde ende seide hir of
ne salic niet hebben den lof
mar gi hebten verdient seggic u
nemt hir mijn swert ic geve mi op nu
behort seide ay live here
gine mocht niet doen merre onnere
hi woude hem te voeten vallen mettien
mar dat lanceloet niet ne liet gescien
doe ontwapenden si hen bede
ende dreven grote bliscap tier stede
ombe dat si hen hadden ondervonden
lanceloet vrachde hem tien stonden
hoe hi dar quam ende war bi
hi dar soe lange lach doe seide hi
dat hi dar hadde gewest ij jaer
ende hi soude hem seggen hoe hi quam dar
behort seide tote hem dar nare
dat wel ij jaer leden ware
dat hi ten castele van tintaguel was
daric horde seit hi mare das
van u lieve here lanceloet
dat gi sloget ij gygante doet
ic sochte u al dore dit lant
soe datic ene jonfrouwe vant
die u bi den perelieusen foreeste
sach alsic an hare verheeste
soe datic har wert minen wech nam
alsic hir beneden ten cruce quam
men seide dar datic niet ware
soe cone datic quame hare
ic vrachde doe war bi
dar boven es een riddere seiden si
die soe wert es dat heden den dach
geen riddere vor hem gestaen en mach
ende hi es soe fel dat hi slaet doet
al datter comt cleine ende groet
ic bant ane enen boem mijn part
ende quam te hant hare wart
ende daer geen pauwelioen staet nu
stont soe starken hordijs seggic u
datic niet over en mochte liden
ic en moeste hem sueren tien tiden
ware dat sake dats mi god onne
datickene met wapinen verwonne
datic desen berch soude wachten
al mijn lijf met al minen crachten
toter tijt datic verwonnen ware
van enen riddere die quame hare
ende hi sette in minen eet sonder waen
daticse alle doet soude slaen
die verwonnen worden van mi
het ne ware die sake dat si
mine mage waren oft vrient so nare
dat ics niet sculdech te done ware
ic deder buten tien stonden
die gesellen vander tafelronden
dor uwen wille ende datic des
wel gehouden te done was
maric sekerde hem sonder waen
daticse houden soude gevaen
toter wilen dat man quame hier binnen
die mi met wapinen mochte verwinnen
ende alsic den eet hadde gedaen
ondede hi mi die porte saen
ic quam hir binnen ende ic vacht
jegen hem die was van groter cracht
ende mi dede groten wederstoet
maric slogene int inde doet
ic dede den brief doen dar naer
ane dat cruce dien gi vont daer
die donkerlike sprac dat was bi di
datmen te min soude kinnen mi
ende hebbe aldus hir binnen gewesen
datic noit ute en quam binnen desen
ende hebbe na die ridders ontbeden
die hir dore dit lant leden
ende hir sijn wel lx ridders comen
dien ic allen dlijf hebbe genomen
sonder hen xiiij allene
die in genen tor sijn alle gemene
die ic vander doet woude sparen
ombe datsi van arturs hove waren
war bi wetti dat sprac lanceloet
dat seggic u here al bloet
dar es ene ketene beneden
ane enen boem vast dar si leden
ende eer icse over liet liden
moesten si mi seggen tien tiden
wanen si waren doe seidi
ende die gi hebt gevaen wetti
wie si sijn neen ic sprac behort
wat si en antwerden mi noit wort
alsic vrachde wie si waren
mar ene dinc willic u waren
dar es een die de scoenste joster ne es
dien gi noit saget sijt seker des
dat wi josterden onder ons tween
wel vij werven achter een
dat onser geen den andren af stac
alse lanceloet verstont wat hi sprac
was hi blide ende seide behort
men sal u moten houden nu meer vort
over den besten riddere van ertrike
want gi hebt verwonnen sekerlike
alle darmen ridderscap waende an
behort seide wi sijn si dan
die een es mijn her walewein
die ander es mijn her ywain
ende hestor mijn broder mede
hi noemde hem al dar ter stede
die namen van algader dien
dar hi di scilde af hadde gesien
alse behort die worde verstont
wert hi bescaemt ende roet tier stont
ende sprac tote lancelote ay here
ic hebbe mesgrepen alte sere
ombe dat geeft mi raet
wat mi hir mede te done staet
hi seide ic rade u dus te doene
doetse doen uten prisoene
ende alse gise siet gi selt thant
u swert houden in uwe hant
bi dien poente ende gi selt wesen
sonder helm ende tot desen
seldi over die knien neder vallen
ende genade bidden hen allen
behort sinde ij knapen thant
dar hi die gevangene vant
ende seide hen sonder sparen
datsi alle verloest waren
ende te met datsi quamen vort
knielde vor hen lieden behort
alse hem gevisiert hadde lanceloet
ende boet hen dat swert al bloet
ende hem in hare genaden
ende datsi hem verlaet daden
dat hise gevaen hadde gehouden
ende dat si hen niet belgen ne souden
want hi deet bi onkinlijcheden
si hiffene op vander steden
dar sine knielende vonden
ende vergaven hem tien stonden
aldat hi hen hadde mesdaen
doe quam lanceloet dar gegaen
ende vloech te mijn her waleweine wart
entie andre weder ter vart
si dreven sonderlinge
grote bliscap onderlinge
ende hi sprac ane hestorre daer naer
si dreven grote feeste daer
si vrachden lancelote na desen
waer hi soe lange hadde gewesen
hi seide dat hi lange lach gevaen
dar hi niet en ware ontgaen
mar dat quam bi aventuren
die hi niet seggen woude tier uren
doe seide tote lancelote behort
hebdi van lionele iet gehort
hi seide ic lietene heden
in die abdie hier beneden
behort seide alsoe houde
dat hine ontbieden soude
ende den wech doen maken alsoe
datmen sal mogen comen toe
zageremor seide here
hets aelmosene ende ere
binnen dien dat si dus saten
wart etentijt ende si aten
alse die maeltijt was gedaen
gingen si te bedde om rusten saen
dar lanceloet op sijn bedde lach
ende een knape die sijns plach
quam hem ene aventure te voren
die wonderlijc was als gi moget horen
hem dochte dat quam i out man
tote hem ende seide hem dan
lieve neve staet op metter vart
ende gaet ten vreseliken woude wart
gi selt vinden dat es waer
wonderlike aventure daer
ic sal seggen wie ic ben al bloet
ic ben u oudervader lanceloet
die coninc was vanden witten lande
lanceloet ontspranc te hande
hi spranc op herde blide
mar hine sach nimanne tien tide
hi cleedde hem ende gereide al
ende wecte sinen knape ende beval
dat hi sine wapine gereiden soude
die knape deet alsoe houde
ende wapendene metter vart
hi liet den knape gereiden i part
die knape seide ja en wetti wel
dat die wech soe quaet es ende soe fel
datmen niet neder en mach riden
alse gi hir quaemt gi liet tien tiden
u pert staen al daer beneden
dat aldar noch es ter steden
hi beval den knape gode thant
ende ginc daer hi sijn pert vant
ende dede af breidel ende gereide
ende liet eten in die weide
hi sat op dar na metter vart
ende reet ten foreeste waert
nu latic van hem dat tellen
ende sal spreken van sinen gesellen
daventure segt nu ter stont
sanders dages alsmen op stont
ende men lancelote niet en vant
si worden alle drove thant
doe deden si onder hen lieden
die liede dar omtrent ontbieden
ende deden die wege slichten soe
dat mer wel mochte comen toe
beide te perde ende te voet
alse lioneel dat verstoet
in dabdye dar hi was
hi wart herde blide das
hi seide dat ho niet ne gevoelde mere
vander siecheit die hi hadde ere
hi gereidem ende clede thant
ende quam dar hi die gesellen vant
dine herde blidelike
ontfingen ende edelike
alse lanceloet daer niet en was
wart hi herde drove das
ende vragde sonder sparen
war wert hi ware gevaren
si vertelden hem vort
aldat sire af hadden gehort
alse hi hadde verstaen die dinge
si ondertroesten hen onderlinge
soe si best mochten tien tiden
ende seiden si souden na hem ontbiden
ende sien oft hi iet quame weder
nu leggic dese tale neder
van hen lieden ende sal u
van lancelote seggen nu
daventure gewaget das
alse lanceloet comen was
int vreesselike foreest hi reet
ende quam dat die nacht leet
soe dat die sonne was op gegaen
hi ontmoette te perde enen naen
hi groettene te hant ende hi
antwerde ende seide war vardi
lanceloet antwerde tier uren
ic vare soeken aventuren
hir sijn aventuren gnoech ter tijt
in dien bosch dar gi in sijt
hi reet soe dat hi in i dal quam
dar hi i out neder huus vernam
ende ene fontaine dar besiden
dar bi hi sach ten selven tiden
ene tombe van marbre roet
die tusschen ij grote putten stoet
ende ten hoefden vander tomben stonden
ij grote liebarde gebonden
die deden der tomben wachte
datter nieman toe comen en machte
doe si lancelote sagen alsoe saen
begonsten si recht opwaert staen
alse lanceloet sach hem quam in moede
dat hem gnoech te vechtene stoede
hi beette van sinen perde
ende vinc te sinen swerde
ende bestont den iersten liebaert soe
dat hi hem dat hoeft cloef doe
dat hi neder viel te handen
dander gegrepene mettien tanden
ende togene soe mettien scilde
dat hine af toech wildi oft ne wilde
dar hi sere af bescaemt wert
ende hi hief te hant dat swert
ende sloech op dien liebart soe
dat hine cloef ten scoudren toe
dat hi vor hem viel ter neder doet
doe quam toter tomben lanceloet
daer hi dalre meeste wonder sach
dat hi noit op enegen dach
want hi sach vallen dropple groet
vander tombe die waren bloet roet
in v staden oft in vi wel
alse hi sach dat geen bloet also vel
hi pensde in sinen sinne dan
dat hi en gene hant en dade daran
eer dat dropen leden ware
hi quam ter fontainen dar nare
dar hi ter fontainen inwart sach
wert hi geware war een hoeft lach
van enen man wit grau al bloet
ende hadde dansichte alsoe roet
alse oft vanden scoudren man ware
vander werelt ende dar nare
besach hi dat water thant
dat hi also wallende vant
alse oft al tfier van ertrike
daer hadde gewest purlike
ende si sach lettren inden gront
vander fontainen gescreven tier stont
die seiden dattie hitte niet en verginge
vore dat dar quame sonderlinge
die beste riddere die leefde doe
ende datsi faelgieren souden alsoe
lanceloet pensde alsoe houde
dat hijt ember proven soude
hi stac in dat water die hant
dat hi soe sere heet vant
dat hem die hant dochte scouden
nochtan heeft hise dar in gehouden
soe lange dat hi dat hoeft ute trac
mettien i hermite tot hem sprac
ay edel riddere brinct dat hoeft hare
ende hi bracht hem dar nare
hi custe dat hoeft sere
ende seide tote lancelote ay here
nu gaet vort ombe beseffen
oft gi die tombe op mocht heffen
lanceloet quam ter tomben ende sach wel
datter geen dropel van bloede af ne vel
hi hiefse oec op mede
ende settese ter ander stede
hi sach in die tombe dat geloeft
enen lichame liggen sonder hoeft
entie lichame was baervoet
tierst dat dat sach lanceloet
wert hi te hant versekert das
dat dat sijn oudervader was
ende hem ontfarmes met vlite
doe ginc hi toten hermite
dien hi vant liggende optien outaer
lanceloet vrachde hem dar naer
wat hi mettien lichame soude
die ermite vrachden alsoe houde
oft hi die tombe op heft geheven
lanceloet heeft antwerde gegeven
dat hise ophief ende dar nare
vrachdi lancelote wi hi ware
ic ben lanceloet was sine antworde
alse die hermite dat horde
hi seide ic kinne u herde wel nu
laet ons gaen proven onder mi ende u
oft wi selen mogen beide gader
verheffen uwen oudervader
ende graven bi sinen wive dar
daer si leget vorden outaer
si namen den lichamen werde
ende hivene uter eerde
ende grovene dar nare
bi sinen wive vorden outare
ende alsi dat hadden gedaen
bat lanceloet den hermite saen
dat hi hem woude seggen al bloet
wie sinen oudervader sloech doet
dermite seide also houde
dat hijt hem gerne seggen soude
here hets war alsict vernam
dat u oudervader quam
van josephe van aramathie
die hoge man was alsic lie
ende alse hi was gecoren coninc
was hem dwitte lant gegeven bi dier dinc
dat quam al toten lande toe
dat terre foraine hiet doe
hi was die verdreef met siere pine
ute desen lande die serrasine
ende brachte in dit lant mede
dat gelove van kerstijnhede
doe stont i casteel in dit lant
die de blanchegarde was genant
daer ene goede vrowe horde toe
die des conincs neven wijf was doe
die hir leget ende si was sere
scone ende goet in onsen here
ende droech die hare naest haren live
die coninc lanceloet daric af scrive
was doe een utermaten goet man
hi minde die vrowe nochtan
ne meinde hi in sinen sinne
el niet dan duegt mettier minne
want si hen onderminden gemeinlike
ombe die minne van hemelrike
dit leven leiden si onder hen tween
ende die quade liede die al in een
mettien quaden bedacht waren
maecten hier af quade niemaren
ende seiden gemeinlike
datse die coninc minde dullike
soe dat hars mans broder dit vernam
dijt haren man seggen quam
ende seide broder gi sijt wel quaet
dat gi gedoget die overdaet
die u uwe neve doet nu
die u wijf onteert ende u
die broder antwerde dar naer
broder wistic dat ware waer
ic souts mi wreken seide hi
doet oft gi wilt hets waerheide
ic saels mi dan wreken seide hi
si lieten die tale vallen dar bi
soe dat geviel op dien goeden vrindach
die in die vasten gelach
dat vullen ende barvoet ginc
dit foreest dore die coninc
ende quam ter cappellen hir voren
ombe dat hi den dienst wilde horen
hi horde den dienst ende dar naer
sprac hi sine biechte daer
ende alse hi quam uter cappellen
wachtine met iij gesellen
die coninc hadde soe groten dorst
dat hi ter fontainen ginc sonder vorst
alse die drinkens woude plegen
ende alse hire toe was gelegen
quam sijn neve achter hem gegaen
ende sloech hem dat hoeft af saen
dat vloech in die fontaine nochtan
dochte hem dat hi niet genoech daran
gewroken en was et ne ware
dat hi den lichame dar nare
ende dat hoeft in soe vele morselen
sloge ende in soe vele delen
dat niet en worden becant
doe stac die hertoge die hant
in die fontaine also houde
alse die dat hoeft ute trecken woude
daer geviel miracle tier stonde
want die fontaine wallen begonde
soe sere dat hi sine hande
dar in verscoude alte hande
hi seide te sinen gesellen saen
hi hadde quade doet gedaen
si groeven dien lichame tier stont
ter selver stat daer gine vont
tierst dat die hertoge weder quam
te sinen castele alsict vernam
viel op hem i steen vanden mure
soe dat hi starf ter selver ure
aldus soe starf die hertoge
nu hort vort watic u toge
gine sijt die goede riddere niet die al
die aventuren te hoefde bringen sal
ic ne segge niet bedi gine sijt
die beste riddere die nu ter tijt
wapine dracht mare
die goede riddere sal hir nare
beter werden dan gi bi desen
hi sal suver ende maget wesen
al sijn leven dies en sidi niet
want sijt die u wel besiet
vul ende luxurieus ende hebt leden
uwe jocht met vulre keytivecheden
alse dese tale horde lanceloet
hi scaemdem ende wert roet
ende hi seide here wat wetti
ic weet wel antwerde hi
alse die u vele bat kinne nu
dan heden tilike seggic u
hoe vort metter vrowe sprac lanceloet
si bleef optien selven dach doet
antwerde hem die goede man doe
nu segt mi seide lanceloet war toe
waren die libarde gebonden
bider tomben daric tien stonden
droppen af sach vallen van bloede
dies mi wondert in minen moede
die goede man seide ic sal
u die warheit seggen al
dit lant weet dat algader
alse die coninc lanceloet u oudervader
was begraven doe liep thant
die niemare dor al dit lant
u oudermoder alsi dit sach
woudene en wech doen van dar hi lach
ende woudene met groter werden
in die capelle doen ter eerden
mar dar en quam toe geen soe starc man
dine mochte verporren dan
soe dat si geware worden das
dat ons heren wille niet en was
dat menne en wech dade ende alsoe
was die tombe op hem geleit doe
ende daer gesciede selc wonder
op alle dage besonder
op die wile dat die coninc lanceloet
van den hertoge was geslegen doet
dat uter tomben quamen daer
dropple van bloede oppenbaer
die selke cracht hadden tier stont
hoe een riddere was gewont
indien dat hi quame tier stede
ende sine wonden bestreke daer mede
sine wonden genasen thant
dit wert cont al dore dlant
soe dat die ridders die tien stonden
in dit foreest ontfingen wonden
hir quamen ende genasen gereet
het gevel dat hir tenen tide leet
een liebart ende jagede hir bi
een hert dien hi vinc vor mi
alse hine eten soude quam ter vart
een ander hongerech libart
die met hem tetene begerde
darne die ander libart af werde
ende drogen so qualike over een
dat siere ombe vochten onder hen tween
soe dat si hen onder hen beden
onderwonden in vele steden
ende alsi gewont waren soe sere
dat si niet ne mochten gedogen mere
quam deen libart gegaen overvoet
ter tomben dar doe af droep dat bloet
hi lecte dat bloet tien stomden
ende streect an sine wonden
die soe seer waren ende soe groet
dat hi gewont was toter doet
sine wonden genasen mettien
alse dander libart dat hadde gesien
hi dede alse dander hadde gedaen
doe maecten si beide pais saen
soe dat si noit sint hadden strijt
ende lagen beide talre tijt
deen ten hovede dander ten ten voeten mede
ende wachten die tombe bede
dus gevielt alse ridders quamen
die gerne hare gesonde namen
dat siere niet toe comen en machten
ende alsiere toe wouden met crachten
slogen sise doet dus was gewacht
die tombe beide dach ende nacht
ende alsi hongerech waren
soe liep hem die een genaren
ende dander bleef dat seggic u
dus hebben sise gewacht tote nu
nu segt mi seide lanceloet doe
sal die fontayne wallen emmertoe
walt si noch seide die goede man
jasi nu mogedi verstaen dan
datic seide waerheide
hier te voren alsic u seide
dat gi luxurieus ende heet sijt
ende dat sal comen bi uwere tijt
ende binnen dier mire i riddere ende hi
sal bat geseedt sijn dan gi
ende haddi selc geweest nu
dat daventure van den grale bi u
ten inden hadden mogen comen
dat wallen hadde inde genomen
vander fontayen bi uwer coemste hir
mar bedie dat dat vier
vander luxurien noch niet en es
geblescht in u sijt seker des
dat bi dien ridderscape van u
der fontaynen heite niet vergeet nu
gi mocht wel varen nu ter uren
gi hebt alle die aventuren
te hoefde bracht heden den dach
die besondecht man te hoefde bringen mach
mar wardi alsoe geel in al
alse die goede man wesen sal
daric u af seide ere
na andre gratie die gi hebt here
ic weet wel dat gi dese aventure
entie andre al dlant dure
vanden groten bertaengen wel bracht nu
te hoefde an dat ic sie an u
sonder dat u dit nu ten stonden
benemen uwe grote sonden
alse lanceloet wech varen woude
die goede man bat dat hi soude
en lettel eten doe sat
lanceloet met hem ende at
al selke spise alse hi mochte
gewinnen die hi hem brochte
dar en was el niet dan water ende broet
die goede man seide her lanceloet
nemt dit vriendelike ende et
ic gaeft u gerne haddic bet
alse hi geten hadde hi nam orlof
ende bat den goeden man dat hi dar of
dat hine hadde gesien daer
niemanne en maecte oppenbaer
ende alse hi waende doen sulke vaert
ten verbodenen berge waert
ontweechde ho soe dat hi quam
dar hi enen andren wech nam
ende reet alsoe toter nacht toe
hi quam in een vreselijc foreest doe
ende vol van welden dieren
dar hi reet in deser manieren
quam jegen hem i knape daer
die riep helpe ende dreef mesbaer
lanceloet seide wat hebdi
hi riep live here helpt mi
hier comt een bere die mi eten wille
hi antwerde swiget al stille
want di en sal niet messcien
entie knape bleef dar mettien
doe quam die bere groter vart
lopende te hen lieden waert
lanceloet richte die glavie doe
entie bere liep vaste toe
lanceloet geraectene soe wel
dat hi in den wech neder vel
ende haddene sere gequetst tier stont
alse die toter doet was gewont
lanceloet lietene liggen daer
ende vrachtde den knape dar naer
ofti enege stat wiste dar hi
dien nacht mochte herbergen dar bi
die knape seide dar en ware
niegerinc binnen vij milen nare
noch weder port noch huus no steden
mar alsic quam gereden
sagic ij poelgrune staen
wildi gi moget tot dar gaen
lanceloet seide tot hem dar naer
ic bidde di dattu mi leides daer
alsi inden dicken bosch quamen
die mane sceen ende si vernamen
dat dar vor hen liep i hert doe
wit alse eene snee ende hi hadde toe
ene ketene die guldijn was
ane sinen hals ende sijt seker das
dat neven hem in die varde
liepen vi liebaerde
daer liepen die ij vore tien tiden
twee andre in beiden siden
ende achter hem die derde twee
ende hoeddene alle noch min no mee
bi ghelike alse die moeder doet
hare kint dat si gerne hoet
dus leden si vor hem groter vart
ende liepen ten bossche wart
lanceloet sprac toten cnape na dien
nu hebbic dat meeste wonder gesien
dat ic noit met oghen sach
waer dat ic quam op enegen dach
bedie ic sie nu wel ten tiden
dat die liebarde die daer liden
den hert behoeden over al
datmen hem en geen quaet doen ne sal
ende mi heeft groet wonder van desen
in wat manieren het moch wesen
want sonder grote cracht van gode
ne mach dit niet wesen ode
ocht sonder toverie dat mach
meer sins hebben op eneghen dach
enech libart ocht teneger ure
dan hem leert sine nature
ende om te wetene hier of
die waerheide doe ic hier gelof
alsulc alse riddere doen mach
dat ic meer op genen dach
ute desen foreeste ne scede
in sal eer weten die waerhede
van desen hert opdat alsoe si
dat man ochte wijf comen secgen mi
ende ic ne werde nemmermere
wel te gemake ic ne wete ere
si reden vort ende si quamen
dat si twee pawelgoene vernamen
ende alsire quamen bat naer
horden si enen horen blasen daer
ende sagen hem enen riddere metter vart
wapenen ende comen te hen wart
ende die riddere sprac den cnape toe
ende vrachde hem wat hi sochte doe
hi seide ic quam sien here
ocht gi moghet herbergen tavont mere
enen riddere die nu ter uren
vaert sokende aventuren
ganc sech hem neen ic het ne si
dat hi wille joesteren jegen mi
maer du moeghs wel bliven wilstu
die knape quam ende seide wildi nu
die herberge hebben hier binnen
gi moetse met cope winnen
want gi moet der herberghen ontberen
ochte jegen den riddere joesteren
hi seide ic sal josteren dan
doe sprac hi dus den riddere an
her riddere op hoveschede
biddic u ende op minne mede
dat gi mi herberget tavont mere
ic ben moede ende ghepijnt soe sere
dat ic qualijc daer ute licgen mach
hier af ne maect meer geen gewach
antwerde die riddere  het ne si
dat gi wilt josteren jegen mi
want die custume es alsoe
lanceloet antwerde daer toe
so ne willic niet dat si falgiere nu
bi mi maer ic bidde u
dat gijt wilt versten nu ter uren
ic ne beens niet gestaet bi aventuren
dander sprac gi dect u over niet
gi moet joesteren wats gesciet
lanceloet seide na dat sijn moet
secgic u dat ghi jegen mi hoet
elc trac een deel van anderen daer
ende liepen onderlinge daer naer
soe dat die riddere op lancelote stac
dat sine glavie te stucken brac
ende lanceloet stakene weder soe
dat hi hem beide scorde doe
scilt ende halsberch ende gaf hem i wonde
dat hi neder viel tier stonde
doe quamen uten pawelgoenen saen
xii joncfrouwen gegaen
die dreven rouwe overgroet
alsi den riddere sagen doet
ende si scuerden wel bedichte
elke beide haer ende ansichte
alse lanceloet van haren sere
wart geware hi wart drove sere
hi beette te hant ende ginc dan
ten joncfrouwen ende sprac hen dus an
ay joncfrouwen hebt des biddic u
ontfarmenesse op u selven nu
ne doedt u allen niet gemene
om enen riddere allene
si seiden wacharmen wats ons gesciet
hine was allene ridder niet
maer een machtech coninc ende rike
een van den besten van ertrike
ic weet wel dat dit verlies here
ne wert verset nimmermere
ende gi sulter om sterven sonder waen
doe begonsten si alle te weenne saen
ende droghene in een pawelgoen
ende lanceloet dreef om dit doen
groten rouwe ende clagde das
dat hem sere mesvallen was
ende mi ware liever seide hi
dat die ridder gewont hadde mi
dan mi dit ongeval groet
gesciet es dat icken sloech doet
daer quamen iiij ridders tien stonden
ende alsi haren here doet vonden
si mesbarden herde sere
ende seiden tot lancelote ay here
gi hebt gedaen quade besichede
ende meneghen man gescaedt mede
ende menecher joncfrouwen souder waen
die u niet ne hadden mesdaen
doe vernieuwede echt die rouwe
ende daer beval doe ene joncfrouwe
datmen ene orsbare maken soude
dat was gedaen alsoe houde
ende si leidene wel drovelike
in ene coche edelike
ende vordene te quarensi wart
daer waren mede in die vart
die joncfrouwen alle gemene
datter nyman en bleef sonder allene
lanceloet met sinen knape doe
die groten rouwe dreef embertoe
ende seide here van hemelrike
nu eest mi vergaen qualike
dat bi mi es doet dese coninc
mi ware bat comen een ander dinc
dat ic doet hadde geweest te voren
ochte dat ic noit ware geboren
die cnape die antwerde doe
here gi sprecter te vele toe
u mesval ware noch alsoe groet
haddi u geslaghen doet
ende hi deder sine macht toe mede
ende bi sire hoverdechede
es hi doet dat u niet en es here
sculdech te berouwene soe sere
alse ocht gijt bi onrechte hadt gedaen
doe antwerde lanceloet saen
ic hadde liever dat ic en ghenen slach
en hadde geslaghen binnen jaer ende dach
dan icken doet sloech ende bi desen
ne salic niet te gemake wesen
eer ic weet wie hi was ende daer naer
ontwapende hem lanceloet daer
ende die cnape halp hem daer toe
si vonden die tafle berect doe
metter spisen ende lanceloet sat
ter taflen daer hi lettel at
want hi altoes in ghepeyse was
ende die cnape begrepene das
daer quam een ridder alse hi at
die hem om die herberghe bat
ende lanceloet was gewillech daer toe
si saten ende si aten doe
lanceloet seide wie sidi
die riddere antwerde hem dat hi
was van des conincs arturs hove
sidi vander tafelronden love
nenic antwerde hi mare
het es die dinc die ic meest beghare
lanceloet sprac seght hoe u name es
ic hete sarras van logres
lanceloet seide welc tijt scieddi
vanden hove dander seide dat hi
sander daghes na paschen sciet daer of
waer hilt te paschen die coninc hof
hi hielt te kamaloet mare
men dreef cleine bliscap dare
dat was om lancelote ende om waleweine
ende om dander ridders gemeine
vander questen daer men weder ende vort
binnen langen niet af ne heeft gehort
maer hadden si geweest daer
daer hadde geweest wet over waer
harde grote bliscap alsict vernam
van ere nymaren die daer quam
want daer quam nymare das
dattie ghene gheboren was
daer die aventuren vanden grale
ten inde souden comen wale
ende men seide dat die werste man
van ertrike den genen wan
ane des conincs visschers dochter die was
die scoenste joncfrouwe daermen af las
alse lanceloet dat hadde verstaen
hie scoffierde hem alsoe saen
hem gedachte wel dat hi lach bi hare
in den casteel van der quassen aldare
hi met drancke was bedroghen
ende peysde dat soude moghen
dat kint doe wel gewonnen wesen
hi vrachde den riddere doe na desen
wat hi daer sochte hi seide doe
ic soeke die fonteyne emmertoe
vanden ij sicamoren bedi
dat te paeschen quam seide hi
een ridder te hove die seide al claer
dat hi hadde geweest daer
ter fonteynen daer ic af las
op dien dach daer die suerte belyas
afstac min heren waleweine
ende min heren yweine
ende andre stoute ridders ende wi
xij ridders porden bedi
ende deden elken anderen gelof
onder ons xij daer of
vort te wandelne tallen stonden
tes wi die fonteyne hadden vonden
om te wetene ocht die ridders ware
die cnape seide daer nare
hine haddese noit gesien
maer hi hadde gehort secgen van dien
dat i was int lant
lieve vrient seide lanceloet te hant
leidt desen riddere ic bids u daer
die cnape gelovet hem daer naer
sanderdaeghs tilike scieden
die ridders onder hen lieden
want die riddere reet enen pat
ende lanceloet enen anderen om dat
hi allene tallen tiden woude riden
die riddere reet en wech tien tiden
ende die cnape dien leiden soude
ende twee andere cnapen ende also houde
alsi geport waren van daer
reet lanceloet heimelike naer
alse die riddere ter fonteynen quam
vanden sicamoren hi vernam
dat daer ij pauwelgoene stonden
die si harde rikelike vonden
ende die van dieren werke waren
op elc stont een gulden aren
alse die riddere quam bat naer
quam in sijn gemoet een naen daer
die seide here wat soecti
ic soeke belyas antwerde hi
die wachtere es van der fonteynen
die hier staet in desen pleine
hi sinde enen bode in arturs hof
die hem beroemde daer of
dat hi ter selver fonteyne
af stac min heren waleweine
ende iij gesellen tere stonde
die waren van der tafelronde
die naen seide dies en wanic niet
dat hi hem daer af beroemde iet
ende hadde hijs hem beroemt nochtan
hine haddere niet geloghen an
want ic sach dat hire iiij af stac daer
dies ne es noch niet i half jaer
sarras bat hem dat hi ginge saen
ende sinen here dade verstaen
dat daer buten een ridder ware
die josterens hadde gare
die naen quam tenen pawelgoene thant
ende blies enen horen dien hire vant
doe quamen uten castele
ridders ende vrouwen vele
die wel wisten alsoe houde
dat men daer joesteren soude
met swerten wapenen op een suert part
van allen wapenen wale bewart
elkerlijc hadde anders gare
ende reden elc op andren dare
soe dat si hen soe onderstaken
dattie glavien in stucken braken
ende onderhoerten hen alsoe herde
dat sarras viel van sinen perde
belyas doe over leet
doe begonsten huwen gereet
die dat saghen te sarras wart
ende belyas nam te hant dat part
ende liet daer licgen sarras
daer doe vele op gescerent was
hi lach gescoffiert sonder waen
ochte hi met dieften ware bevaen
hi ginc te sinen sciltknecht ende sat
op sijn rosside ende na dat
was op hem gescerent mere
dan men gedaen hadde ere
si spraken hem scandelike toe
ende seiden gelovech riddere doe
gi hebt gewisselt nu ten tide
u ors om een rosside
si worpen na hem alle ghemene
linghene stocke ende stene
ende lanceloet die gesien hadde altoe
porde uten foreeste doe
alse die wreken woude sarrase
ende riep sere op belyase
riddere hoedt u jegen mi nu
ic ontsecge vrede u
hi keerde hem te lancelote ward
ende reet op hem met snelre vart
met gerichten spere ende stac
op hem dat tspere in stucken brac
lanceloet stakene weder
ende geraectene een deel neder
soe dat hi sere gewont ter eerde
te hant viel van sinen peerde
soe dat yser ende hout tier stonde
bleven stekende in die wonde
ende gequetst lach soe onsochte
dat hi hem niet oprichten ne mochte
die vanden castele worden bi dien
soe ghescoffiert alsijt hadden gesien
dat si vlouwen in die veste ter vart
ende lanceloet nam des ridders part
ende gaeft hem over tsijn doe seide
die ridder tot hem sonder beide
ay wel lieve riddere wi sidi
di dus grote ere hebt gedaen mi
lanceloet seide tote sarras
sarras lieve vrient ic biddu das
dat gi wilt tarturs hove gaen
ende minen here doen verstaen
dat u lanceloet belyas pert gaf
vor dat uwe daer u belyas stac af
groettene mi ende segt hem
dat ic gans ende gesont bem
ende gi sult hem mede vertellen
dat wi vander questen gesellen
sulen sijn hebbewijs geval
in sinxendaghe te kameloet al
ende segt hem dat icse sprac ende sach
het ne es niet leden die derde dach
doe sprac sarras dus lancelote an
lieve here siedi lanceloet dan
jaic antwerde hi sarras seide
ic vare te hove sonder beide
ende sal den coninc oppenbaren
ende der coninginnen dese nymaren
die hen bat sulen comen wesen
dan eneghe in langen vor desen
nu vart ende groet mi die coninginne
ende segt dat ic met al minen sinne
boven alle vrouwen die nu sijn hare
in die werelt te siene begare
sarras sciet van lancelote ende quam
daer hi enen ridder comen vernam
die in ene leitiere lach
sarras ontboet hem goeden dach
ende dander hem ende vraghde vort
ochte hi iet van lancelote hadde gehort
ende seide hem altoe twi
hine sochte ende hoe hi
in sine herberge hem hadde gesien
ende hine niet ne kinde binnen dien
sarras antwerde wildi iet
u haesten u es wel gesciet
want ic liettene recht nu
onverre henen dat secgic u
in enen pleine daer staet voren
die fonteyne van ij sicamoren
ende die ridder die was gewont
seide doe vort alse hijt verstont
ay god laten mi vinden ende ic sal
dan mire sicheiden genesen al
hi voer te hant dar wart
ende sarras voer in sine vart
ende reet sere met haesten groet
soe dat hi quam te kameloet
harde tilike op enen sondach
daer die coninginne ten vinsteren lach
hadde si sarrase vernomen
met haesten gereden comen
si seide coninc siet dare
een ridder die brinct nymare
die coninc seide god mote van desen
ons onnen dat si goet mote wesen
ic hebbe sorge in die herte mijn
om die ridders die in die queste sijn
die coninginne seide here
ne gheloeft mi nimmermere
ochte hi niet ne brinct goede nymaren
hi comt met soe groter spoet gevaren
want hi soude riden al sochte
ware dat hi quade nymare brochte
binnen dat si waren in dese tale
quam sarras vor hen in die zale
hi groette den coninc ende seide here
mijn her lanceloet groet u sere
ende mire vrouwen der coninginnen
ende alle die ghene die sijn hier binnen
die coninc was herde blide das
ende nam in sinen arm sarras
ende hiettene willecome wesen
ende helsdene ende custen na desen
hi seide gi sijt mi soe wel comen
ghine sout ghene dinc mogen nomen
ic ne gaefse u te lone saen
vorden dienst dien gi mi hebt gedaen
want ic ne was in langhen tide
om en ghene nymare so blide
alsic ben om dese nu ter stont
nu segt mi es hi gesont
dat begheric te wetene sere
sarras antwerde jahi here
het es heden die xv dach
dat icken gans ende gesont sach
ende hi gaf mi dat selve pert
dat ic met mi brachte in mine vart
dat hi op enen riddere wan
met josteerne die was nochtan
een vanden besten ridders die ic ghesien
noit hadde vore dien
die coninc vraeghde waer dat was
het was ter fonteynen seide sarras
van ij sicamoren sonder waen
daer afgesteken alsic hebbe verstaen
waren mijn her walewein ende daer toe
iiij ridders van den ghenen die doe
die fonteyne hadde ende wachte
daermen hier nymare af brachte
in paeschdaghe die coninc seide
sarras waest dan waerheide
dat walewein af gesteken was
ja hi antwerde sarras
diet met sinen ogen sach seit mi
ende dine afstac waer es hi
ic joesterde jegen hem here
hi stac mi af ende quetste sere
ende nam min part ende lanceloet
daer ic af ne wiste clene no groet
was na mi gevolcht tot daer
ende josterde jegen hem daer naer
ende staken af ende gaf mi sijn pert thant
want hi mi sonder pert vant
ende sinde mi nu hier ter tijt
hi bidt dat gi niet tonpayse sijt
om die gesellen van der queeste
want si alle minste ende meeste
wel in peyse sijn ende gesont
ende hi seide ter coningingen ter stont
vrouwe lanceloet groet u bi mi
boven allen vrouwen die hi
sach binnen onderhalven jare
hi heeft u te siene ghare
boven allen vrouwen die leven nu
ende hi beval mi te secgene u
dat si hier alle sulen wesen
in sinxendaghe ende na desen
seide die coninc daer al bloet
ay wel lieve vrient lanceloet
vergave god dijt al vermach
dat nu ware sinxendach
ende gi alle alsoe nu wart bi mi
alse gi noit best wart bedi
ic ne was soe blide noit ere
ic ne soude nu blide wesen mere
die coninginne seide daer nare
ay god ocht u wille ware
dat mine begherte mochte gescien
dat ic den ghenen mochte sien
dien al die werelt beghert alsoe
dat selve seiden alle die ridders doe
ende namelike die ter selver tijt
op lancelote droghen nijt
om die doeght die in hem was
doe vraghde die coninc sarras
ochte die gesellen van der queesten
alle souden comen ter feesten
te sinxenen daer die coninc ware
sarras antwerde hem daer nare
dat hem lanceloet seide alsoe
ic wille dan seide die coninc doe
alse groet hof houden alsic mach
ende dmeeste dat ic noit hilt op i dach
sint dat ic crone dragen begonde
ende daer doen comen ter selver stonde
alle die barone gemeenlike
ende daer toe arme ende rike
om feeste te done ende ere
den ghenen die wi waenden ere
verloren hebben ende om die zaken
dede hi te hant brieve maken
die hi den ghenen sinde te hant
die van hem hilden leen ende lant
dat si in sinxendaghe sijn souden
te kamaloet daer hi hof soude houden
ende dat si hen te comene bedochten
metter meester feesten die si mochten
die coninginne alsoe wel ontboet
die vrouwen te comene te kamaloet
die coninc dede soeken te hant
dalre dierste cledere diemen vant
ende die rijcste diemen visieren
mochte in eneghen manieren
want hi woude te diere feeste
den gesellen geven vander queeste
die dierste cledere ane te done
die noit droghen eneghe baroene
nu ne secgic u niet mere
van desen maer ic kere
te sprekene van der joncfrouwen
die die coninginne op grote trouwe
ter vrouwen van lac sinde daer gi
hier vore af horet spreken mi
daventure segt hier ter steden
alse die joncfrouwe was gesceden
van kamaloet dat si dien dach reet
ende den anderen dire na leet
ende den derden maer het was doe
scone ende herde heet toe
nochtan ne liet so niet hare riden
si herbergede te dien tiden
in enen cloester van nonnen mare
si bleef harde siec dare
vander heiten die si hadde dien dach
sanderdaghes alsi op hare bedde lach
ende hare tijt op te stane dochte
si was soe siec dat si op ne mochte
si lach xv dage siec daer
op enen dach stont si op daer naer
tongemake ende onghesont
daer quam een sciltknape tier stont
si ginc te hem alsine vernam
ende vraechde hem wanen hi quam
hi seide ic come van kamaloet
daer die coninc drijft bliscap groet
ende alle die met hem sijn dare
want hem es comen nymare
dat lanceloet es al ghesont
dien men over doet hilt lange stont
alse die joncfrouwe dat horde
si was blide om die worde
si bleef daer tot dat hare dochte
dat si met gemake riden mochte
si voer van daer ende si leet
die zee met peyse ende si reet
ende haer gheselscap tes si vernamen
dat si in die stat van gaunes quamen
daer tien tiden was die coninc claudas
die de machtechste coninc was
van al der werelt ghemene
sonder die coninc artur allene
want hi was soe machtech ende vroet
dat al die raet van rome an hem stoet
die coninc claudas hi hadde doe
die van gaule te hem wart soe
verwonnen bi sinen vroeden doene
datten minden al die baroene
alse hi die joncfrouwe sach riden
met soe dieren clederen van siden
ende breidele ende gereide
vergult ende rike voerde beide
hi vermoedde te hant das
dat si van groten bertangen was
ende datsi hem opdat si woude
wel nymare secgen soude
vanden coninc arture ende daertoe
van lancelote dat was die dinc doe
dies hi hadde meesten ghare
van hen te wetene nymare
ende vanden ij broderen doe riep hi
enen riddere die hem was bi
ende hiet hem dat hi der joncfrouwe seide
dat si tot hem come sonder beide
hi voer na hare met haesten groet
ende seide dat hare die coninc ontboet
si seide den coninc uwen here
geve god bliscap ende ere
alse enen hoveschen coninc ende rike
ic soude keren gewillechlike
met u ende spreken jegen hem
maer dat ic soe sere verlet bem
dat ic niet en mach keren nu
ic bidde dats niet en vernoye u
hi seide gine moghet nywerinc gaen
die coninc wilt u spreken sonder waen
al haddi meerre haest dan gi doet
si sach dat hare te done stoet
ende seide nadat die coninc woude
dat si gerne keren soude
si keerde weder ende si ginc
dat si vant claudase den coninc
ende alsi tot hem soude gaen
si beval haren cnape ende den naen
hars tontbeidene want si soude
weder comen alsoe houde
alse mochte ende si es saen
daerna toten coninc gegaen
alse die coninc hars geware wart
hi stont op jegen hare metter vart
ende hi hietse wellecome wesen
si seide tot hem na desen
here god lone u gi hebt mi
tot u doen comen ic biddu dat gi
mi ontdect bi welker dinc
ic saelt u secgen sprac die coninc
ic wille joncfrouwe dat gi ontbijt
ende u geselscap hets etentijt
ende gine hebt heden niet gheten
noch u geselscap na mijn weten
hi dede soe vele dat si daer
eten moesten oppenbaer
alsoe saen alse gheten was
deedse vor hem comen die coninc claudas
hi beval dat si bi hem sate daer
si sat bi hem gereet daer naer
alse die wel wiste dat hare
geslachte alsoe hoghe ware
alse was des conincs claudas
die coninc vragede wanen si was
here ic ben van den conincrike
van logres seide si sekerlike
ic behore te arturs hove binnen
ende ben metter coninginnen
sidi dan van arturs hove seide hi
soe mogedi wel berichten mi
van enen riddere es dicke daer
daer men mi af segt over waer
dat hi harde wert es nu ter stonde
ende geselle es vander tafelronde
hi es lanceloet geheten
nu soudic herde gerne weten
ocht hi alse goet ende waert ware
alse van hem loept nymare
si seide here ic ben seker des
dat hi die beste vander werelt es
ende die gracieuste die leeft
ende die meest goeder seden heeft
die coninc seide sekerlike
en aneslecht hem niet qualike
es hi goet ridder  sijt seker das
want sijn vader een vanden besten was
vander werelt van sire oude
wel wet dat mi wonderen soude
ne ware hi niet beter dan ander diet
nu segt geliken hem iet
sine ij neven si seide
jasi bi rechter waerheide
lyoneel es een der starcster ridder nu
vander werelt dat secgic u
ende die jongere broder behort
es nu soe verre comen vort
datmen cume int hof vinden soude
soe goeden ridder van sire oude
ende wet wel waren si weder comen
van ere questen die si hebben genomen
si souden comen met groter vart
met soe groten lieden herwart
gine soutse niet ene wile moghen
van enen daghe in stride gedoghen
ende mi wondert sere hoe dat ghi
in dit lant doert bliven bedi
quamen si hier ende mochtense u vaen
si souden u sonder twifel doet slaen
ende si sijn herde erre op u
dat gi tonrechte hout haer lant nu
ende onteerft hebt van den haren
sider dat si cleine kindere waren
alse die coninc verstont die sake
wart hi wel sere tongemake
doe seide die coninc tot hare
om wat besicheden quaemdi hare
ic wet wel dat gi ute uwen lande niet
sonder grote besichede ne sciet
si seide die besichede here
ne secgic u in ghenen kere
doe peisde te hant die coninc
dat si ne was comen om ander dinc
dan om bespien wat hi dede
ende hoe vele ridders hi hadde mede
ende ochte hi soude moghen ontbiden
die cracht vander tafelronden tien tiden
doe heeschede die joncfrouwe orlof
ende woude rumen des conincs hof
ontbeit en lettel sprac die coninc
laet mi spreken minen camerlinc
die joncfrouwe ontbeidde ende daer nare
alse die coninc was gesceden van hare
si begonste peysen weder ende vort
om dat si van den coninc hadde gehort
dat die coninc een verradere ware
ende ongetrouwe ende viel in vare
van hem ende van sinen lieden
datmen hare iet mochte mesbieden
si hadde liever wart si verraden
dat si hare pine daden
ende smerte an haren lichame
danmen hare letteren name
ende men die letteren soude sien
bedi si peisde wel van dien
dattie letteren mochten hebben inne
van hare vrouwen der coninginnen
alre meeste verhoelnhede
ende si peisde wel mede
gevielt dat se die coninc dade vaen
hi soude hare nemen die letteren saen
dus mochte die raet ondect wesen
alse die letteren waren gelesen
doe ginc si daer si den naen vant
ende gaf hem die letteren te hant
ende seide die coninc heeft mi
hier doen letten ic ne weet waerbi
alsic sciet van mire vrouwen
beval si mi bi mire trouwen
dat ic dese letteren soude houden
ende icse nymanne liete ontfouden
sonder den ghenen daer si toe gaen
ende ochtu sies datmen mi wille vaen
ochte letteren soeken over mi
nem die letteren dat bevelic di
ende laetse int water neder vallen
si sijn mi liever verloren met allen
dan men wiste in dese stede
mire vrouwen verhoelnhede
die naen antwerde hare ic sal
sie ics noet u bevelen doen al
dus droghen van desen over een
die joncfrouwe ende die naen onder hen tween
mettien die coninc raet sochte
wat hi daermede best doen mochte
want ic weet wel seide hi
datse hier hebben gesint te mi
die ij gebrodere behort ende lyoen
om te ondervindene mijn doen
ende mine macht te desen stonden
ende si heeft mi nu vonden
in sulken poente dat saeghdi
dat ic hier niet en hebbe bi mi
die heleght vanden lieden die vor desen
altoes met mi hebben gewesen
hier bi sal si secgen te hant
alsi wedercomt in hare lant
dat ic hens niet en soude moghen ontbiden
wouden si op mi comen striden
ende alsi horen dese nymaren
soe sulen si comen gevaren
op ons met groter here cracht
ende bringen des conincs arturs macht
soe datse sal moten duchten dan
van al den lande die machtechste man
niet allene hen ende hare maisniede
maer des conincs arturs liede
hier af willic volghen uwen raet
opdat hi getrouwe si ende niet quaet
doe antwerde die drossate daertoe
ic secgu wat menre best toe doe
ic wane wel dat dese jonfrouwe
eneghe letteren brinct op trouwe
daerse die gebrodere mede sinden
om dat sise sal ghehinden
eneghen vanden baroenen nu
ende waerbi mi dat dinct secgic u
want gi sult sien al te hant
alse die gebrodere comen int lant
dat die ghene sijt seker des
dar si toe ghesint es
sal ten lieden van den lande gaen
ende soe vermanen ende bidden saen
dat si selen na mire wetentheden
ten broderen gaen ende van u sceden
hier bi radic dat gi ondervraeght
ochte die joncfrouwe letteren draeght
ende ochte sise heeft doet dien man
vaen daer sise brinct an
ende die joncfrouwe alsoe
ende al hare geselscap toe
ende legtse gevanghen daer
datter meer af ne hore niemaer
dise sinde te derre stede
ende ic secgu over waerhede
dat mi dit dinct die beste raet
die u hier toe te doene staet
ghi sijt mijn maegh ic ben sculdech u
ten besten te radene dat ic weet nu
die coninc sprac hem dus weder an
nu gaet ter joncfrouwen dan
ende doet soe dat si u geeft
die letteren die si bracht heeft
hi ginc daer hi die joncfrouwe vant
ende seide gi sijt comen in dit lant
alse bode ende ons es oncont
wat boetscepen gi brinct nu ter stont
ende wat gi hier soect ende bedien
willewi u letteren sien
ende wi bidden u vriendelike
datgise ons geeft godertierlike
datmense met crachte u niet geven en doe
ic en hebbe gene letteren sprac si doe
ende al haddic letteren es dan
die coninc claudas soe hovesche man
dat hi woude datmense mi name
mijns ondancs dat ware scame
hi seide gi moetse geven mi
wedert u wille ocht onwille si
ende doedijs niet godertierlike
ic sal i doen wel haestelike
besoeken ende die met u sijn al
dat ic die letteren ues ondancs sien sal
si seide here gi hebbets wel macht
dat gi mi hier mogt doen cracht
den tijt dat ic ben in u hof
maer werdic verloest hier of
ende doedi op mi eneghe sake
ic waens wel gecrigen wrake
behout god mijn geslachte
in hare doeght in hare machte
ende al benic in een vremt lant
dus eenlike ende onbekant
nochtan benic sijt seker das
alse edel alse die coninc claudas
u here daer gi mede sijt
die drossate seide tier tijt
dit ne sal u niet helpen moghen
gi moet mi u letteren toghen
sine hadde gene seide si
hi dede ij seriante comen daer bi
die die joncfrouwe ondersochten
daer si niet an vinden en mochten
doe beval hare cnape den naen
dat hi die letteren en wech worpe saen
hi warpse int water mettien
alse die drossate dat hadde gesien
hi liep al te hant daer toe
die letteren waren gesonken doe
die drossate ginc ten coninc saen
ende dede hem die dinc verstaen
die coninc beval alsoe houde
datmense alle vaen soude
ende in enen tor lecgen daer
tote dat men weten mochte al claer
wat die letteren meinen mochten
ende te wien dat sise brochten
dus was gevaen die joncfrouwe
dies si hadde groten rouwe
die coninc claudas die in sinen moet
begherde te wetene hoe dat stoet
met arture ende met lancelote doe
ende metten gebroderen daer toe
hoe si hen hilden ende in wat manieren
hi sinde ij boden sciren
ende deedse in groten bertangen varen
om daer af te wetene nymaren
die boden hadden int overliden
vanden wintre grote pine tien tiden
want int herte vanden wintre was
si hadden aventure das
dat si opten kersdach quamen
daer si den coninc arture vernamen
te carduel in dat lant van gales
daer artur sijt seker des
hilt soe groet ende eerlijc hof
dat hen allen wonderde daer of
want die coninc gaf soe mildelike
den baroenen van sinen rike
dat elkerlijc hadde van hen lieden
vanden sinen alsi scieden
ende alse dat hof gesceden was
vraegden die boden den cnapen das
ochtemen noit hadde gesien
den coninc soe groet hof vor dien
omdat hi soe grote gichten gaf
hem antwerde een knape daer af
mijn here ne hielt heden niet den dach
soe groet hof alsi te houdene plach
want hi ende alle die van hier binnen
sijn drove in haren sinnen
om lancelote nu ten stonden
ende om die van der tafelronden
die in ene queste sijn gevaren
ende men hort van hen gene nymaren
hier binnen noch cleine noch groet
niet meer dan ochte si waren doet
maer hadden si hier binnen gewesen
alsi hebben geweest vor desen
mijn here soude hebben gehouden
soe groet hof dat niet ne souden
andre coninge daer op dorren sien
die cnapen hadden groet wonder van dien
want si noit den coninc claudas ne saghen
soe groet hof houden in haren daghen
noch doen alsoe grote melthede
alse die coninc artur daer dede
soe dat si hen doe berieden
wat si doen souden onder hen lieden
die een seide ten anderen saen
ic ne weet wat gi wilt bestaen
maer ic ne wille van hier henen niet
sceden watter mi af gesciet
want ic hier binnen sie oppenbaerlike
al die proueche van ertrike
ende van den ridderscape mede
alle dueght ende hoveschede
ende die daer meltheit scone wille sien
sie den coninc arture over dien
want hi es soe melde ende soe wert daer an
dat in die werelt en es soe quaet man
noch soe gescoffirt des ic seker bem
moeste hi wandelen omtrint hem
hine moeste beteren bi dien
ende om dat ic an hem hebbe gesien
soe grote meltheit ic sal
mi bi hem houden min leven al
gi moght varen alst u wille es
doe voer dander te gaunes
alse hi te gaunes was comen
ende die coninc hadde vernomen
vraeghdi hem om nymaren
dander seide sonder sparen
die coninc artur es al gesont
ende die meltste die leeft nu ter stont
ende die beste man die ic weet altoe
hi seide hem van den hove doe
dat hi den coninc houden sach
te carduel opten kerstdach
hi vragede om lancelote daer naer
hi sprac dat mer niet af ne wiste daer
want hi was in ene queste gevaren
ende sine neven met hem waren
ende andre ridders mede tier stonde
die waren van der tafelronde
daer si alle soe sijn verloren
datmenre af niet mach ghehoren
doe vraeghde die coninc claudas
waer sijn geselle bleven was
hi seide hi bleef in arturs hof
want alsi wart geware daer of
dat die coninc artur was soe milde
hi seide dat hi daer bliven wilde
ende bleef daer dat hi niet en quam
doe wart die coninc claudas gram
want hi opghedouden was van kinde
in sijn hof ende hine minde
dus bleef die knape in arturs hof doe
ende hi diende daer binnen doe soe
dat hi quam metter coninginnen
ende diende hare daer inne
si vrachde hem daer nare
op enen tijt wanen hi ware
hi seide dat hi van gaule was
daer na vraeghde si hem das
wine daer brachte doe seide hi
ne woudijs niet belghen op mi
ic sout u secgen si antworde
neen si niet wat si horde
doe seidi hare al die dinc
hoene daer sinde claudas die coninc
ende hoe hi daer binnen bleef te hant
om die dueght die hire in vant
ende hoe sijn geselle was
weder gekert ten coninc claudas
ende seide hare daer na saen
dat hi die joncfrouwe dede vaen
die te gaunes quam ende bracht dare
j sciltknecht ende i naen met hare
die coninginne peysde daer bi
om hare nichten die si
gesint hadde ter vrouwen van lac
die si sint ne sach noch ne sprac
hi seide hare sulke gelike das
dat si wel wiste dat haer nichte was
die coninginne seide waenstu
dat hise gevaen houdt al nu
ja hi vrouwe dat wetic wel
hi es soe overmodech ende soe fel
die vrouwe maecte ene lettere doe
die gafse hem ende seide doe
vare ten coninc claudas ende sech hem
dat icken grote alsic ben
sculdech te grotene ende sech hem mede
dat ic noit hem ne mesdede
ende dat hi heeft sonder waen
scande ende lelijcheit gedaen
ghef hem dese lettere ende sech toe
es dat sake hi alsoe doe
alse die letteren houden het genoeght mi
ende doet hijs niet sie seker dat hi
en gene dinc en dade noit ere
die hem berou alsoe sere
die cnape dede dat hem bevolen was
ende voer ten coninc claudas
dien hi te gaunes vant
ende gaf hem die letteren te hant
ende seide ten coninc met sinne
u groet mine vrouwe die coninginne
arturs wijf bi mi nu
alse si sculdech es te grotene u
ende ontbiet dat gi niet en laet des
gine doet dat in die lettere es
ne doedijs niet het sal u mere
rouwen dan dinc dede noit ere
alse claudas dat ontbieden horde
hine gaf en ghene antworde
van onwerden ende hi dede
die letteren lesen ter selver stede
doe seide die de letteren las
u ontbeit here coninc claudas
die coninginne dat ghi wedergeft saen
hare joncfrouwe die ghi hout gevaen
op minne ende op hueschede
ende si ontbiet u mede
ne doedijs niet u sal van dien
soe vele ende soe sere messcien
dat u beter ware te voren
dat gi noit ne ware geboren
ende gi sulter omme dats noch mere
verliesen beide lant ende ere
ende int inde die doet ontfaen
alse die coninc hadde verstaen
dat dreyghen vander coninginnen
hi warts al drove in sinen sinne
ende seide dese wort doe
daert alle die liede horden toe
nu siewi allegader gevaen
hi warp die letteren onder voete saen
alse hise gescoert hadde ende seide
toten cnape sonder beide
tarquijn gereyde di ende vare
te dire vrouwen ende sech hare
die joncfrouwe wat soes gesciet
si en mach hare werden niet
om macht die sire toe doe
maer ic salse houden emmertoe
gevaen ende daertoe noch mere
ic sal hare doen onere
dore haren wille ende daertoe mede
beide scande ende felhede
meer dan ic soude sonder waen
hier te voren hebben gedaen
ic ne ontsiese niet noch ne minne
si es die ongetrouste coninginne
die ic weet ic haetse daer bi
ende sech hare vort des biddic di
dat icse nier eens spore werdech prise
noch baren leckere in ghere wise
ende waer enech man soe coene
dat hijt dorste bestaen te doene
men ware bat sculdech hare lijf
te bernen dan enech wijf
want si doet enen licgen bi hare
daer ic wel af weet al clare
dien men sulken lof ende prijs geeft
dat hi niet enen voet lants en heeft
die cnape sciet van hem metter vart
ende voer ter coninginnen wart
hi quam op enen sondach
die viij daghe vore sinxenen lach
te kamaloet ende hi vant saen
die coninginne die op was gestaen
ende alsi tarquine vernam
si was sere blide dat hi quam
ende hi seide hare alsoe houde
dat hise heimelike spreken woude
si leidene in hare camere daer naer
ende dedene vor hare sitten daer
hi telde hare al bloet
wat hare die coninc claudas ontboet
alse die coninginne hadde gehort
die boetscap ende die dorpere wort
si werde niet met droeffeiden bevaen
ende dede den cnape ute gaen
alsi daer binnen was allene
si viel in enen groten wene
ende si seide ay lieve vrient lanceloet
ne hieldi u niet over doet
ende waende hi dat gi levende wert
die dese wort sprac tonsweert
hine ware niet soe cone
dat hi dit bestoede te done
omdat hi waent dat ghi doet sijt
ne ducht hi niemanne nu ter tijt
maeric ic hope sere
dat bider hulpen van onsen here
u sulen sien in corter stont
die van desen hove al ghesont
ende ander liede sonder waen
alsi menechwerven hebben gedaen
ende die worde die seide claudas
hi mach hem wel bewanen das
dat hi die wort becopen sal
eer dit jaer sal liden al
lieve vrient ne begherdic nu
om ander dinc die comste van u
dan om af te doene mine onnere
soe soudicse begheren sere
hare verlanghde sere doe
om sinxendach emmertoe
omdat lanceloet dan soude comen
te hove dat hadsi vernomen
nu salic dit lecgen neder
ende van lancelote spreken weder
alsoe alse hi sciet van sarras
daer vor af gesproken was
daventure seeght alse sarras
van lancelote gesceden was
om te varne te hove ward
dat lanceloet quam te belyas ter vart
dien hi af hadde gesteken dare
om te wetene ocht hi doet ware
alse hire quam was belyas
op gericht alsoe gewont alse hi was
ende sat wel na ochte hi ware doet
mettien horde luden lanceloet
in den casteel hoghelike
hi sach ten mure wart haestelike
ende hi sach vrouwen ende joncfrouwen
die derward quamen hem scouwen
hem wonderde wat dat ware
die naen quam te hem daer nare
die jegen sarrase sprac ere
ende seide tot hem here
u es wel gesciet secgic u
ende bat dan gi selve waent nu
doedi minen raet ghi sult en wech gaen
dien tijt dat ghire toe mocht verstaen
binnen dat hi sprac dese tale
quam een ridder gewapent wale
an der selver gheliken dat was
te voren gewapent belyas
hi sprac tote lancelote alsoe houde
dat hi hem van hem hoeden soude
hi ontseide hem vrede ende ter vart
liet hi lopen te lancelote wart
ende gheraecte lancelote soe
dat hine stac dor die scoudere doe
ende gaf hem soe groet ene wonde
dat hi nicken moeste tier stonde
opt gereide van sinen perde
maer hine viel niet ter eerde
lanceloet die wel gevoelde das
dat hi sere gewont was
ende el niet ne hadde dan sijn swert
hi rechte hem ten anderen wert
si decten hen metten scilden saen
ende gingen grote slage slaen
soe dat lanceloet enen slach ommedroech
ende den riddere soe sere sloech
dat hi hem dorsloech sonder saghe
helm ende cofye metten slaghe
ende hem int vleesch soe ginc dat swart
dat hem dbloet sere liep nederwart
ende lanceloet waende wel alsoe saen
den riddere ter erden slaen
met dat hine sloech soe onsachte
maer dander was van sulker machte
ende soe vroem dat hi maecte ghebaer
ochte hem die slach niet ne derde een haer
ende liep lancelote op soe besonder
dats lancelote hadde groet wonder
alse die niet ne waende hebben vonden
sulke cracht ane hem tien stonden
si ondersloghen hen heerde
elkerlijc met sinen sueerde
si sloghen te stucken op ende neder
scilde halsberghe wech ende weder
si vochten soe lange ende soe sere
dat die ridder ne mochte niet mere
hi hadde soe vele cleinre wonden
ende grotere tier stonden
datten gheen man ne hadde gesien
hem ne hadde ontfarmt van dien
hi bloede soe sere tier uren
dat wonder was hoe hi mochte duren
alsi hem onder sach soe sere
dat hi ne mochte gedoghen niet mere
sette hi hem ter vloecht ter vart
ende vloe ten castele wart
lanceloet die erre was ende heet
reet na ende volghdem gereet
soe dat die ghene inden casteel vloe
alse die seker waende wesen doe
dat lanceloet niet soe coene en ware
dat hi hem in den casteel volghde nare
maer hi was alse die niet en ontsach
hi quam na alse dat dander sach
wert bi sere ververt van desen
dat hi wel doet waende wesen
die vanden castele worden van dien
tonghemake alse sijt hadden gesien
want si hadden vrese groet
datten lanceloet soude slaen te doet
men begonste thant aldaer
maken herde groet mesbaer
hi vloe soe verre dat hi vernam
dat hi ten meesten torre quam
ende hi vant die porte ontdaen
ende hi reet daer binnen saen
daer waren opten graet doe
wel tote xx ridders toe
wel gewapent die neder wouden gaen
ende den riddere te staden staen
si lietene liden aldaer
ende daer lanceloet volghde naer
ende die trappen op woude riden
si doetden sijn part tien tiden
soe dat hi viel ter ere siden wert
ende ter andere sijn pert
hi stont weder op tier ure
alse die hem noit om aventure
ne te mayerde die hem gevel
ende sijn groet herte vermaendene wel
te wrekene sine scande saen
die hem aldaer was gedaen
hi verhief te hant sijn suart
ende begonste metter vart
also stoutelike alsi tier stonde
slach ne hadde ghehadt noch wonde
ende den irsten dien hi gerochte
sloech hi metten swerde soe onsochte
dat hem in die herschenen sanc ter vart
ende vanden grate rolde neder wart
hi liep den anderen op tien tiden
ende sloech vaste in beiden siden
dandere setten hen ter werre
ende vochten met groten gherre
si sloghen op hem ende staken
soe dat si den scilt deden craken
ende den helm dorslogen toe
ende loedene met slagen soe
op hem slaende wech ende weder
dat hi vanden trappen viel neder
hi stont op ende woude saen
haers ondancs in die zale gaen
maer hi gevoeldem vermoyt soe sere
dat hi te done hadde vele mere
dat hi sire rasten plaghe
hi hadde ontfaen soe vele slaghe
maer hine toghets en ghene ghelike
hi gereide hem dapperlike
die trappen op werd te gane
ende alse hi was in desen bestane
quam een ridder an hem gevallen
die de meeste was van hen allen
diene doe van achter bestont
ende metten armen bevinc tier stont
ende met crachte droech tenen putte ward
daer hine in waende werpen ter vart
maer eer hine droech iet verre
soe ontwranc hem lanceloet soe verre
dattie riddere viel op sijn knien
ende alsi hem op richten woude met tien
gaf hem lanceloet i slach te handen
dat hine cloef toten tanden
lanceloet liep ten andren toe
die opten graet waren doe
alse die al verwoede dor das
dat hem die opganc verseght was
alsene die ghene comen saghen
die hadden gheproeft van sinen slaghen
ende dine doe niet ne machten
onder doen met haren crachten
ende van hem soe waren ververt
dat si niet ne dorsten ontbeiden sijn swert
alse die wisten dien hi gerochte
dat hi niet langer leven ne mochte
si vlouwen alle tien tiden
ter ere ende ter andre siden
doe ginc hi in die zale te hant
daer hi en genen weder af ne vant
ende dorsochte die cameren alle
alse die waende vinden bi gevalle
den ghenen daer hi jegen vacht daer
ende hi ginc soe verre daer naer
dat hi in enen bogard quam
daer hi doe iiij seriante vernam
wel geapent utermaten
die bi enen pawelgoen saten
ende in midden onder hen was geset
mijns heren waleweins broder mordret
in starken boyen ende in swaren
ende in vingherline die dobbel waren
alse lanceloet werde geware das
hi sach wel dat mordreit ghevaen was
hi riep hen dat si waren doet
ende si vielen in vresen groet
alsine comen saghen te hen ward
si setten hen ter vloecht metter vart
ende lanceloet die hem niet sette
hen te volgene quam te mordrette
hi loestene ende maecte hem vroet das
dat hi lanceloet van lac was
dies was mordreit herde blide
ende danckes hem sere tien tide
hi vrachde hem oec metter vart
bi wat aventuren hi quam dar wart
lanceloet ondecte hem na sine macht
hoe hi ten verbodenen berghe vacht
ende hoe hi hem sette van dane
int vresselijc foreest te gane
ende hoe hi van daer in warre dinc
ter fonteynen van ij sycamoren ginc
binnen dien datsi in die tale waren
quam daer ene joncfrouwe gevaren
die herde scone was van live
si geleec wel enen edelen wive
ende daer si lancelote sach
viel si hem te voeten ende seide ay wach
doet mi ghenade live here
ende den casteel dies biddic sere
ende die hier sijn doet hen ghenaden
ende ne doet mi niet meer scaden
dan ghi hebt ghedaen tot nu
het es dus sculdech te ghenoeghene u
want ghi hebt mi grote scade gedaen
ghi hebt minen broder doet sonder waen
ende enen anderen soe sere gewont
dat hi niet ontgaen ne mach ter stont
ende minen vader in dander side
dats mi grote scade nu ten tide
hier bi doedi sonde here
mesdoedi jegen mi mere
tierst dat lanceloet sach dat
si weende ende ghenade bat
ende hem te voeten viel alsoe
hem ontfarmes sere doe
hi hiefse op al sonder beide
vanden eerden ende seide
soete joncfrouwe hebbic u gedaen
alsoe grote scade alse ghi doet verstaen
dat rouwet mi sere dat secgic u
ic bidde dat ghijt mi vergeeft nu
op die vorwarde dat ic vort an
mesdoen ne sal en ghenen man
die te ure pertien sal horen
opdat icken kinne te voren
wel groten danc here seide si
ende ic vergeeft u al hier bi
doe seide lanceloet ic bidde u
dat gi mi den riddere toent nu
dien ic volgede hier binnen
want ic soudene gherne kinnen
ochte ten minsten ontwapent sien
hi es gewont seide si nadien
dat hi vor u niet comen ne mochte
ghi hebtene mesmaect soe onsochte
hine sal binnen ere maent niet op staen
lanceloet bat dat si tot hem soude gaen
ende secgen dat hine woude sien
die joncfrouwe ginc der ward mettien
een knape quam tot hem alsoe houde
ende bat hem dat hi wech varen soude
want hier sulen comen al gheheel
alle die sijn in desen casteel
die u doet sulen slaen moghen si here
si sijn op u ghehadt soe sere
omdat ghi haren here sloecht doet
ende sine ij sonen doe sonder genoet
hier waren want mense kande
over die beste ridders vanden lande
mordreit seide te hant tot hem
here nadat ic verloest bem
help daertoe dat ic gewapent si
dat ic u moghe staen bi
want ghi dunkets mi hebben noet
ne hebt ghene vrese sprac lanceloet
u ne sal niet messcien nu
alse langhe alsic ben bi u
doe vraeghde hi den cnape das
die de nymare brachte wie hi was
die knape antworde te hande
here ic ben van uwes vader lande
daer hi here af was ende coninc
wat westu sprac hi van dire dinc
hi seide here ic weet wel dat ghi
mijn her lanceloet sijt ende hi
ne lyets noch ne wederseide
maer hi hiet dat hi hem sonder beide
leidde daer die wapenen waren
ende hi deedt al sonder sparen
want hi leiddene al te hant
daer hi helme ende scilde vant
ende wapene alsoe vele alse hi woude
mordreit wapende hem alsoe houde
ende hi seide tote lancelote saen
weder willewi hier bliven ochte gaen
die cnape seide mijn raet es dat ghi
hier binnen niet ne blieft bedi
ghi hebse soe mesmaect dat ic u
beiden rade dat ghi wech vaert nu
lanceloet seide haddewi peerde
wi souden varen onser veerde
die cnape seide alsoe houde
dat daer bi niet bliven ne soude
maer ghi moet volghen mi
si soudent gherne doen seiden si
ende tierst dat si ut quamen
alsoe ghewapent si vernamen
liede die dreven ghemeinlike
den meesten rouwe van ertrike
ende alsi lancelote hadden gesien
si vlouwen allegader mettien
hi quam neder int hof te hant
daer hi tot xx peerden vant
lanceloet namer ij na desen
die hem best dochten wesen
hi nam deen sonder lette
ende dander gaf hi mordrette
hi vraeghde den cnape also houde
ochte hi met hem varen woude
die cnape antwerde ja hi
hi gaf hem een pert doe voren si
dore die straten tot dat si quamen
ter porten die si open vernamen
alse si uut waren vraeghde lanceloet
den knape hoet daer binnen stoet
ende waeromme die ridders doe
die hi daer vant die fonteyne hoedden soe
die knape seide here ic sal
u die waerheit hier af secgen al
hets waer dat die ij ridders twaren
die ghi doet sloecht ghebrodere waren
si waren dies es leden x jaer
van groten ridderscape waert ende maer
ende bi dogheden menegherande
waren si bekent in vele lande
si quamen alsic horde daer of
op enen sinxendach in arturs hof
ende heeschden te sine tier stonde
int gheselscap vander tavelronde
die coninc ende die baroene
ne kinden niet van haren doene
ende wederseident si vraghden doe
twi mense wederseide alsoe
die coninc seide omdat wi u
niet ne kinnen noch u ridderscap nu
die outste seide tier stont
here na dat u noch niet en es cont
van onsen ridderscape  ghi
sulter noch af horen dat hopewi
si waren erre ende drove das
ende quamen te haren vader broadas
si seiden hem wat si vonden int hof
hi vraeghden wat si souden doen daer of
deen seide wi souden soe vele
ghedoen met wapenspele
dat ons kinden die van arturs hove
ic sal u dan secgen wat ics love
sprac die vader ende minen raet
ghi sult hoeden die fonteyne die staet
hier vore in dire manyren
vortmeer sonder falgieren
dat ghi josteren sult jegen alle
diere comen sulen bi gevalle
die ridders die hoeren te arture
varen soeken aventure
achter lande alsi dit verstaen
si sulen herwart comen saen
het ne sal niet moghen sijn sidi nu
also goet alsemen seeght van u
sine selen van u beden
dicke ghescoffirt sceden
ende met dat si vermoyt selen wesen
ende ghi versch ende gherust tot desen
doe deden si te hant bi dien done
daer richten ij pawelgoene
daer ghise vont in den pleyne
ende namen in hoedden die fonteyne
dat si jegen hen allen wouden
josteren diere comen souden
soe dat noit sint riddere ne viel an
hine sciet ghescoffiert van dan
soe dat mijn her walewein alsict vernam
hem vierder van ridders daer quam
die waren vander tafelronden
si josterden daer tier stonden
soe dat hi af stac den suerten belyas
die van u afgesteken was
ende bryadan dien ghi soe versaghet
dien ghi inden casteel jaghet
josteerde daer na jegen hem
ende staken af dies ic seker bem
ende daerna jegen die iij gesellen
josteerde hi die alle vellen
dus stac hise af alle viere
ende gaf hen hare perde weder sciere
omdat si waren vander tafelronden
ende alse die lantsliede verstonden
dat si sulke iiij ridders doe
af hadden gesteken alsoe
hieten sine te hant bryadas
sonder meester omdat hem dat gevallen was
omdat hi af stac waleweine
die noit man af ne stac in pleine
dese name bleef hem emmertoe
omdat nyman ne waende doe
dat hi meester vinden mochte
na datten daventure daer toe brochte
dat hi waleweine afstac soe
maer nu eest comen daer toe
dat ghine hebt ondergedaen
ende doet gheslaghen sonder waen
oec eest scade herde groet
dat si sijn soe haestelike doet
lanceloet seide sijn si doet nu ter stont
die knape seide si waren soe gewont
dat si storven al te handen
alsi beetten onder der liede handen
noch hebdi hen ghedeert mere
gedinct u iet van ghenen here
die u werpen woude in den putte dat was
harre beider vader broadas
dat es mi leet antwerde hi
maer na dien dat aldus si
wi motent alsoe ghedoghen
niet bedi dune heefs mi gheloeghen
ochte men dede mi sonder waen
gister navont loghene verstaen
want mi waerlike geseght was
dat waleweine af stac belyas
hine dede sprac die cnape dan
bryadas hadde belyas wapene an
alsine af stac bi desen sprac
tvolc datten belyas af stac
dus sprekende quamen si ghereden
in dat foreest onder hen beden
daer si den riddere ontmoetten doe
die lancelote sochte emmertoe
ende daer hi in die leitiere lach
riep hi lancelote daer hine sach
ay edel riddere ic bidde u
genaden gheneest mi nu
van den grooten rouwe daer ic in bem
ende seide vort tot hem
here ne siet niet op die dorperhede
die ic in mijn huys jegen u dede
ic ne kinde u niet ende hi leide
sine hande te gadere sonder beide
ochte hi bade gode onsen here
ende lancelote ontfarmets sere
ende vergaf hem dat hi hadde mesdaen
hi trac hem den schicht uten knie saen
dander seide god mote u loen gheven
ghi hebt mi weder ghegheven mijn leven
ende haddic ersatre nu
ic ware genesen secgic u
ic ben soe verlicht nu te tiden
ic sal cortelike moghen riden
gheneesdi dats mi lief sere
ghi deedt mi in u huys grote ere
dat u dit es gesciet dese warf
dankes den here die dor u starf
want het es bi sinen wille mere
ende bi ure verdienten here
dan bi doegeden die es in mi
nu mochdi thuyswart varen wildi
ende segt bandemagus over waer
dat ic hebbe vonden wel naer
alle die in die queste waren
ende omdat ghi sult te hove varen
segt hem dat hire sie soe hi irst mach
ocht ten minsten opten sinxendach
hi gheloefde hem te done alsoe
ende hi sciet van hem doe
doe seide lanceloet gereet
toten knape die met hem reet
moghedi varen ten verbodenen hille
ene boetscap doen dor minen wille
ic souts u weten groten danc
hi seide het en es gheen wech soe lanc
darmen riden mochte ochte gaen
ic ne sout dor uwen wille bestaen
maer daer ghi segt en mach nyman comen
hine hebbe eer orlof genomen
an den riddere diere behort toe
lanceloet antworde hem doe
daer en es gheen verbieden an
alse ghi daer comt segt dan
minen ghesellen dat si
niet langere ne ontbeiden na mi
want ic te arturs hove vare
ende si sulen mi vinden dare
daer die coninc sijn hof houden sal
in sinxendaghe hebbics geval
die knape voer te hen lieden saen
die ghesellen waren op gestaen
ende saghen genen knape comen
tierst dat sine hadden vernomen
mijn her walewein seide doe
daer sijt alle hoerden toe
die ghene comt hare
ende brinct van lancelote nymare
tierst dat die knape quam bat naer
hi grote alle die hi vant daer
van lanceloets halven van lac
daer na die knape aldus sprac
hi vaert te hove waerd daer hi sal
in sinxendaghe sijn heft hijs geval
ende hi ontbiet u dat ghi
wel en wech moeght varen wildi
ende hi begheert sere dat ghi sijt
alle te hove tier tijt
mijn her walewein seide doe
ic hebbe lange begheert alsoe
doe seide mijn her ywain saen
mi dunke wine moghenre niet wel gaen
wine hebben die queste die wi bestonden
niet te hoefde nu ten stonde
bedi som onse gesellen
die met onse in die queste vellen
ne sijn noch niet vonden secgic u
ende wine moghen niet varen nu
sonder hen ocht teken daer of
bi dese redenen in des conincs hof
mijn her walewein seide doe
ghi sprecter wonderlike toe
hoe lanc eest dat wi scieden
uten hove onder ons lieden
het es wel leden iij jaer
dat wi onder ons ne quamen daer
ende rechte queste ende mach
niet langere sijn dan jaer ende dach
hier bi moghewi wel met eren
nu te hove weder keren
alne hadden wi van onsen gesellen
maer die helecht ende ghi mochter tellen
tote xvi hier nu ten tide
ende lanceloet in dander side
es soe vroet ende soe wert
hine vore niet te hove wert
waende hire iet mesdoen an
hier bi radic dat wire varen dan
si riedent allegader alsoe
walewein vraghde den cnape doe
waer hi van lancelote sciet
die knape seide dat hine liet
int vresschelijc foreest recht voren
der fonteynen van ij sycamoren
alse walewein hoerde tale das
hi wiste te hant wel waer dat was
want hi was afgesteken daer
hi vragede den knape daer naer
ochte mijn her lanceloet iet sochte
daventure ende te hoefde brochte
vander fonteynen die daer staet bi
die cnape seide here god danc ja hi
hi sloech doet die ridders bede
diese hoeden ende daer toe mede
voer hi inden casteel ende sloech broadas doet
ende wracht daer wonder soe groet
datter vele af te telne ware
ende hi loeste mordreite al dare
dien hi daer in gevangen vant
mijn her waleweine seide te hant
hi woude te hove varen doe
ende die andre seiden alsoe
si ghereiden hen alle tier stont
some gans ende some ghewont
die noch niet genesen ne waren
ende alsi en wech souden varen
seiden si te bohorde wat suldi
metten castele doen doe seide hi
hine wiste wats wesen soude
doe sprac een knape vort also houde
die seide tote bohorde daer
here ic hebbe u gedient i jaer
ende ghi ghelovet mi te done goet
mi dunke dat ghi nu varen moet
int lant van logres lieve here
ende bi aventuren nimmermere
weder keren in dit lant
ic soude gherne van ure hant
ridder sijn dies hebbic beghart
ic bidde u eer ghi mi ontfart
om gode ende op hoveschede
dat ghi hier af doet mine bede
want ic hope dat ic sal
te beter sijn mijn leven al
ende geeft mi dies biddic u
in lone van minen dienste nu
op sulke vorwarde desen casteel
blivic in ghesonden live een deel
ghi sult die gichte dies hopic sere
over wel bestaet houden here
mijn her walewein bat hem alsoe houde
dat hi hem sine bede doen soude
hi hoepte vandat hire sach an
dat hi noch soude sijn goet man
ende alle dandere baden hem saen
niet bedi hine hadt gerne gedaen
alne hads nyman gebeden
men brachte hem daer ter steden
die beste wapene diemen daer vant
ende men wapendene te hant
bohort droech hem in hande
den casteel al metten lande
ende maectene ridder dan
hi wart aldaer sijn man
si aten si dronken daer naer
ende die nuwe riddere diende daer
na etene voeren si dane
ende alsi gereet waren te gane
walewein vraghde eer hi dane sciet
den nuwen riddere hoe hi hiet
hi antwerde hem tier stonde
dat hi hiet axille die blonde
die sceiden si danen haestelike
alle xvi gemeenlike
soe dat si omtrint none quamen
daer si enen casteel vernamen
bewart ende berect wel ter cure
daer een diep water liep dure
ende ane dene side van den castele
was een foreest ende houts vele
ende lantwinninghen ter ander siden
si saghen ten selven tiden
in enen mersch timmermans daer bi
die loetsen rechten doe seiden si
datmen daer tornyren soude
mijn her ywain vraghde also houde
enen vanden timmermannen waertoe
datmen daer richte die loetsen doe
hi seide om datmenre tornyren
sal binnen iij daghen ochte in iiij
si voeren in dien casteel daer naer
alsire quamen seide walewein daer
ghi heren ocht u mochte gescien
soudi gerne lancelote sien
si seiden ja wi mocht alsoe wesen
nu willic raet gheven te desen
lanceloet es hier omtrint sonder waen
ende hi heeft emmer iet verstaen
van den tornoye ende hi sal hem setten
hier te sine al sonder letten
in dit lant iij daghe ochte iiij
hier bi radic in alre maniere
dat wi hier toten daghe bliven al
dat die tornoy wesen sal
ende dan sulewi alle twaren
te hove te gadere moghen varen
ende sulen comen edelike
tes conincs hove gemeinlike
ic rade dan seide bohort daertoe
dat hem nyman kinnen ne doe
hier binnen noch jegen anderen man
soe selewi moghen comen dan
in den tornoy bedectelike al
dat ons nyman kinnen ne sal
dat wi sijn van arturs hove bedi
wiste mijn here lanceloet dat wi
hier waren ende na hem ontbeden
hine quame niet te deser steden
want en es man in ertrike
die gheernst doet sijn dinc bedectelike
walewein sach een scone kint daer
hi vraghde den kinde daer naer
wanen het was het antwerde das
dat van dien castele was
hoe heet die casteel tkint seide thant
dat die casteel paningne was genant
wie es here vanden castele dan
dat kint antwerde een jonc man
heet galahoudijn die neve es
mijns heren waleweins sijt seker des
alse walewein hoerde die wort
hi seitse sinen gesellen vort
doe seide walewein wat sulewi
doen om herberghe bedi
bliven wi hier binnen
men sal ons indelike kinnen
hierbi varewi best buten dan
herberghen met enen goden man
dandre seiden hets beter binnen
wine souden niet moghen gewinnen
alsoe wel buten onse orbare
walewein bat den kinde daer nare
dat hem herberghe wisen soude
ende hi leidese alsoe houde
tenden der port an dene side
daer een portere hadde tien tide
staende een scone woninghe
sofficiant enen riken coninghe
daer waren si gheherberghet binnen
vrindelike ende met minnen
ende die weert pijnde hem sere
hem lieden te done ere
savonts alsemen hadde gheten
was die wert bi hen gheseten
ende vraghde wanen si waren
walewein seide al sonder sparen
wi sijn van den lande van nortgales
arme ridders sijt seker des
ende sijn hier comen om tornyren
sien ocht wi in goeder manieren
met ridderscape moghen bejaghen
goet daer wi ons mede bedraghen
alse ridders die sijn sonder lant
ic sie u seide die waert te hant
soe goede ridders bi ghelike
dat ic woude sekerlike
dat ghi acquente waert secgic u
des heren vanden castele nu
hi es van groter herten nochtan
dat hi noch es een jonc man
waerdi geacquentiert iet
jegen hem hine lite u niet
hi es soe vol hovescheden
ende groter goedertierheden
doe seide walewein toten wert
wine hebben gheen kinnesse te hem werd
wine moghen in ghere manieren
soe groten here acquentieren
het ne dade onse grote vromechede
dat wine acquentierden daer mede
ende hi seider soe vele toe
dat die wert niet ne waende doe
dat si alsoe wert waren ende goet
alse hi eer waende in sinen moet
het geviel dat mijn her walewein lach
in ene vinstre daer hi sach
die ridders dore die straten liden
ende hi hoerde tien tiden
een groet gheroep met groter vart
van den castele ten foreeste wart
hi verspranc al ende was in vresen
dat daer ieman mochte wesen
van sinen ghesellen al dare
ende datter vechtinghe ware
hi vraghde hestore das
ocht daer enech geselle buten was
hestor seide neen ende binnen dien
hebbense acglovale gesien
al onghewapent met enen swerde
comen ghereden met enen perde
den arm in den mantel ghewonden
hi was geselle tien stonden
van der questen hi was altoe
in scoudere ende hoeft gewont doe
ende sijn pert hadde tien stonden
in sijn hoeft wel xx wonden
ende het was gewont int slinke been
soe dat honte in een
ende hem volghden mede an
wel xl gewapende man
dien alle wouden doet slaen
walewein sprac tot hestore saen
siet hier enen van mijns oems gesellen
des conincs die desen sulen vellen
sonder bescudden ende slaen te doet
het ne si dat wi hem hulpen teser noet
hestor dede die ghesellen hen wapen
ende die perde bereidden die cnapen
daer die ridders te hant op saten
ende quamen ghereden in der straten
mijn her walewein sprac acglovale toe
dat hi daer binnen rede doe
wi sullen u bescermen jegen al
dat u sonder ons niet messcien ne sal
hi hadde wonder wie si waren
maer hi dede hare begharen
hi voer in die porte daer
ende die andre volghden hem naer
walewein hietse buten bliven
ochte men soutse alle ontliven
alse hi dat seide lieper ter vart
wel x te waleweine wart
ende stakene al metten perde
met haren glavien ter eerde
si haddene doet geslegen
maer datter hestor was jegen
die daer enen stac sonder vorst
die hem naest was dor die borst
dat hi doet neder moeste vallen
die gesellen quamen daertoe met allen
ende bestonden die ghene dan
die wel hadden lxx man
die alle waren ghewapent wel
daer was een fier strijt ende i fel
want die ene wouden in doe
ende die andre werdense emmertoe
daer voer bohort wech ende weder
liede slaende gelijc beesten neder
ende dede bi sire vromecheden
dat menne duchte daer ter steden
alsoe vele alse dandre ochte mere
ende hestor pijnde sere
dandre met groten slagen
alse die vanden castele dat saghen
si deden een teken luden doe
alte hant quamen daer toe
alle vanden castele ghemeine
aerme rike grote en cleine
alle ghewapent te dien stride
ende vonden an elke side
vander straten vele liede doet
si saghen die stoutheit groet
die deden ghene gesellen
daer men wonder af mochte tellen
mijn her walewein dede
daer sonderlinge grote vromechede
si vochten soe lange ende soe sere
dattie vanden castele niet mere
in den strijt mochten ghewaren
nochtan datter meer dan cc waren
ende der andre maer xvi
si setten hen te vliene
die van den castele ende hadden vaer
si lieten wel lx man daer
in die strate diere lieten dleven
ocht diere gheaffoleert bleven
daer bi ne bleeft niet nochtan
men jaghedse ende volghden an
ende alsemen langhe ende vele
ghejaecht hadde die vanden castele
sprac bohort ten anderen heren
het es tijt dat wi keren
si keerden ter herberghen ende si vonden
haren wert drove tien stonden
alsi ontwapent waren doe
sprac walewein den wert toe
lieve here wert wat hebdi
hi seide ghi hebt onteert mi
ghi ende uwe gesellen hebt onder u
alle die beste van der port nu
ende ic ne maeghs niet ontgaen
sonder sterven want alsoe saen
alse die ghene sijt seker des
die here van desen castele es
van der jacht sal keren hare
ende hoeren dese nymare
hi sal mi ende mijn geslachte
al doen doet slaen met sire machte
om dat ghi hem hebt mesdaen nu ter tijt
ende gi di van vremden lande sijt
sult ure veerde varen al
ende mi laten int mesval
ende sult alse luttel gheven
om mine doet alse omme mijn leven
hier bi maghic secgen heden den dach
dat ic u ter quader tijt sach
al es dat sake dat gi sijt nochtan
weerde ridders ende goede man
ic weet wel dat ic sal bi desen
dor uwen wille gedestruert wesen
om stucken daer ic af onsculdech bem
mijn her walewein seide tot hem
her wert ne vervardt u niet
want wat soe onser els gesciet
wine selen niet sceden vander stede
ghine sult sijn in goeden vrede
jegen uwen here dat ghi
een twint ne sult verliesen daer bi
die wert sprac segt mi doch nu ter tijt
ghi heren van wat lande ghi sijt
want ic wel verstae an uwe tale
dat ghi niet ne sijt van nortgale
walewein seide live wert ic segt u
in ne saelt u niet meer helen nu
wi sijn vanden lande van logres
ende van arturs hove sijt seker des
ende ghesellen van der tafelronde
ende hebben gelegen lange stonde
hier bi gevaen ende hebben onse vart
begonnen tonsen lande wart
daer men over doet houdt ons somen
ende sijn hier om enen tornoy comen
daer men af ons heeft doen verstaen
ende soudene gerne sien slaen
ende wanen datter een man sijn sal
die wi begherren te siene al
ne verveert u clein no groet
haddewi die helecht geslagen doet
van allen die in den casteel sijn
nochtan soudt al vergheven galahoudijn
dor sulker ij manne minne
die nu ter wilen sijn hier inne
alse die wert dat hoerde hi wart das
bat te peyse dan hi te voren was
ende hi hadde gherne hare
namen geweten mare
hine dorst niet vragen dat sijt souden
over dorpernie houden
si saghen acglovals wonden
ende deden hare helme af tien stonden
alse hise sach hi was soe blide
dat hi vergat alle smerte tien tide
ende hi weende tier steden
van bliscapen ende van jammerheden
hi seide heren ic ware doet
ne haddi mi niet bescuedt in mire noet
bi dat ic onghewapent was
god moet gheloeft wesen das
ghi hebt mi gewroken soe
men saels in dit lant gedinken emmertoe
si gingen eten tien tiden
ende waren metten bliden
si vraeghden acglovale daer naer
wat aventuren hem brachte daer
ic hebbe u langhe gesocht seide hi
ic lach hets onlanc hier bi
in een hof daer bandemaghus siec lach
die coninc die mi seide alse hi mi sach
ware dat ic vinden woude
lancelote dat ic hier comen soude
want lanceloet was gesceden
den dach te voren van der steden
ic quam al te hant hare
om van hem te hoerne nymare
soe dat heden te mire herberghen quam
een riddere die te miwaert was gram
ende haet om sinen broeder sere
dien ic doet sloech wilen ere
hi liep mi op ende wonde te hant
alsoe alse hi mi onghewapent vant
ende volghde mi met vele lieden naer
hi hadde mi doet geslaghen en waer
dat gi mi hier in desen noet
hebt bescudt van der doet
bider hulpen van onsen here
dies ic hem danke ende u sere
walewein sprac waendi iet ocht te desen
bandemaghus sal moghen genesen
van sinen wonden sijn si iet fel
acglovael seide ja hi wel
hi seide mi hi sal riden
daer di wille in corten tiden
behort sprac dits ons i groet geval
nu sijn onse gesellen vonden al
die in die queste geport waren
nu moghewi wel te hove varen
willewi met lancelote ochte ni
wi moghen sonder hem varen willewi
die gesellen seiden alle daer naer
wi willen met lancelote varen daer
ne vernemewire hier niet of
wi sulene dan vinden int hof
ende wi sulen maken onse vart
alse wi varen te hove wart
aldaer over dat men ons seght
dat bandemaghus die coninc leght
ende voerne met ons in alle manyren
al soudewine voeren in leityren
des ander daghes quam haer wart
ende seide wapent u metter vart
want galahoudijn die here
van desen casteel es gram sere
om dat gi hier binnen hebt gedaen
hier sulen op u comen saen
vele liede om die zake
dat hi op u wille doen wrake
vander scanden die gi hem hebt gedaen groet
met dat ghi sine liede sloecht doet
si saten op hare perde metter vart
ende wouden varen udewart
maer dat mijn her walewein seide
dat hi wilde dat men beide
hi soude haren pays wel gewinnen
jegen den here van dar binnen
ende hi seide ic doe u seker das
dat hi noit van comsten blider was
dan hi van onser sijn sal
alse hi sal ons kinnen al
soe dat si stille hilden tier steden
alse si lange hadden ontbeden
sach mijn her walewein ende vernam
dat galahoudijn op hen gevaren quam
met ere groter gewapender scaren
die som tors ende som te voet waren
vore hen allen quam te hen wert
een groet riddre op een groet pert
soe dat mijn her walewein dochte
dat die wel galahoudijn wesen mochte
ende alse si hen quamen bat naer
deedtse galahoudijn beiden daer
om weten wi die ridders waren doe
eer hire meer noch dade toe
hi sprac te waleweine als hine siet
here riddere ic ne grote u niet
ic ne weet ocht gi van den ghenen sijt
die op mine lieden hadt den strijt
ende in herberghe doet sloecht mede
ic wane noit in ghene stede
danne die prijnche was van lande
ne was gedaen soe grote scande
walewein seide here nu laet mi
jegen u spreken ochte u wille si
segt uwen wille sprac galahoudijn
walewein seide here wi sijn
wandelende ridders die varen
achter lande ende wi waren
hier ten vinsteren gelegen heden
ende wi saghen dat quam gereden
i van onsen gesellen die vloe
ende hem volgheden na doe
meer dan lx man cleine ende groet
diene alle wouden slaen doet
ende onse geselle was tier stont
ongewapent ende gewont
tierst dat wi dat hadden versien
ons allen ontfarmde van dien
wi liepen te hem nederward
ende holpen hem al ongespart
omdat hi allene was daer
ender hem soe vele volghden naer
die ons alte hant versochten
ende werden ons soe wi best mochten
soe dat wire inden nijtspele
doet sloeghen ende wonden vele
ende ons daer af bescudden alsoe
woude enech man oec spreken daertoe
dat wi hier ane iet hadden misdaen
dat woudic weren al sonder waen
met wapenen ende met minen
lichame jegen den sinen
alse galahoudijn dat hoerde
hi verstont wel an sine worde
dat hi goet man was ende bat alsoe houde
dat hi sinen name hem secgen soude
mijn her walewein seide ic sal
want icken noit dor vrese ne hal
die ic hadde van manne ochte wive
so en salic dor u bi minen live
ic ben walewein gheheten
mijn vader was dat suldi weten
die coninc loth van orcanye
die goede coninc artur die vrie
es mijn oem daer ic mede ben
ende alle dese ridders sijn met hem
het sijn goede liede nu ter stonde
ende gesellen vander tafelronde
die van hier binnen sonder waen
ne sulense niet moghen wederstaen
alse galahoudijn was seker das
dat die ghene mijn her walewein was
hi warp sinen scilt ter eerden doe
ende dede sinen helm af toe
hi ontdede die arme ende liep
te mijn her waleweine ende riep
ne vernoye u niet lieve here
dar ic u hebbe mesdaen soe sere
haddic gheweten dat ghijt waert
ic ne ware niet comen haerwaerd
ic bidde u dat gijt vergheeft mi nu
ic vergeve uwen geselle ende u
al dat gi mesdaen hebt dat gi
mine liede af hebt geslagen mi
alse walewein sine grote vrihede
verstont ende sine godertyrenhede
hi dede den helm af metter vart
ende boet galahoudine sijn swart
hi seide wi hebben mesdaen u
vele meer dan gi ons hebt nu
wi sijn sculdech bate te done
sulke alse u man ende die barone
die sijn onder arture den coninc
wisen selen van deser dinc
galahoudijn sprac laet ons dit laten
wi selen wel eens sijn vander baten
maer om gode bericht mi des
ochte mijn her lanceloet hier es
neen hi seide walewein te hant
maer hi es in dit lant
daer om ontbeidewi hier al
wi wanen dat hi hier sijn sal
om dat ic verstont seide galahoudijn
dat hi hier in dit lant soude sijn
dedic desen tornoy crieren
omdat hi bi dire manieren
hier comen soude ende hi sal
binnen iij daghen sijn hebbics geval
galahoudijn quam te sinen lieden mettien
ende hietse achterwert vlien
hi scoutse ende seide hen oppenbaer
ghi hadt mi sere onteert wel naer
waren dese liede van u doet bleven
ic ware onteerft al mijn leven
ende gi bederft ende het es u
vele bat dan gi waent comen nu
mettien dat icse hebbe becant
si toeghen achter wert te hant
ende namen hare dode metter vart
ende droghense thuyswart
galahoudijn ontwapenden doe
ende alle die met hem waren toe
hi pareerde hem cierlike
ende xx gesellen dies gelike
van den vorbarsten die hi hadde daer
ende hi ginc besien daer naer
die gesellen van der tafelronden
alse die haers blide was tier stonden
ende dise woude in allen manieren
sere eren ende acquentieren
hi vantse ongewapent ende eerlike
gepareert ende cierlike
si gingen jegen hem mettien
dat sine daer comen hadden versien
si ondergroetten hen na desen
elc hiet anderen wel comen wesen
galahoudijn seide ic bidde u
op minne ende op allen dienst nu
dat gi mi geeft alle gemeine
ende gichte die u coste sal cleine
wi selent gerne doen seiden si
hi seide soe suldi comen met mi
ende in mine herberghe wesen
si deden sinen wille van desen
ende beloefden hen van haren wert sere
dat hi hen hadde ghedaen grote ere
ende hovesch jegen hen ghesijn
daer omme salic sprac galahoudijn
hem desen casteel te lone geven
ende sinen oyre na sijn leven
ende salne oec om die saken
in sinxendaghe ridder maken
alse die wert dat geloef hoerde
hi was blide om die worde
ende viel hem te voeten te handen
ende galahoudijn droeght hem in handen
hi sat op ende die gesellen daer
ende voretse te sire herberghen daer naer
daer hise wel te ghemake dede
ende alle die ere die hi mochte mede
daventure ne sprect niet mere
van desen sine sal spreken ere
van lancelote ende van mordrette
dat si eer in versten sette
nu gewaget daventure das
alse die cnape die gesint was
ten verbodenen berge als gi mocht horen
in den boec hier te voren
van lancelote was gesceden
dat lanceloet ende mordreit reden
al toter donker nacht toe
die mane was opgegaen doe
ende daer si op enen berch riden
sien si den witten hert vor hen liden
al metten vi liebarden
dine geleitdden ende bewarden
si leden vor hen int grone
sonder den ridder quaet te done
si lipen inden dicken bosch na dien
dat sise niet langere mochten sien
lanceloet sprac te mordreite daer naer
dat hi hadde gesien al daer
die alre meeste aventure
die hi noit sach vor die ure
ende radijt ic sal mi gheninden
om te wetene waer si belinden
mordreit seide hi hadse vordien
dies onlanc doe leden was gesien
ende hi hadde hen gevolght naer
maer dat hi volgen moeste daer
i riddere die en wech voerde enen naen
dien hi helpen moeste sonder waen
waert u wille sprac mordret
ic soude herde gherne varen met
nu varewi dan sprac lanceloet
si voeren doe met haesten groet
si quamen tenen geboemte gereden
ende alsi daer over leden
quamen ij ridders ane dene side daer
ende dwersden op hen lieden daer naer
soe dat deen lancelote dwers nam
die van der ere siden op hem quam
ende niet rechte vort ende staken soe
dat hi onder des perts buec viel doe
ende die ander stac ter eerde
mordreitte van sinen peerde
si leidden die perde en wech te handen
die andre bleven in groter scanden
ende mordret was drove sere
om lanceloets wille mere
dan om hem selven ende seide daer nare
hi woude dat hi gesteken ware
dor den buyc ende hen lieden niet
dat ongeval alsoe ne ware gesciet
lanceloet loech emmertoe
ende seide al lachgende doe
mordret gi hebt mi sonder waen
qualike in staden gestaen
dat gi mi mijn pert liet nemen nu
dat die ghene en wech voert vor u
mordret antworde metter vart
ic wane gi betovert wart
het ne mochte anders niet sijn wel
ic weet wel dat noit geviel
dat perde waren met soe cleinre pinen
gewonnen alse die onse scinen
al hoerde enech man nu ter uren
spreken van deser avonturen
hoe dat si ons gevallen es
hine soude niet geloeven des
lanceloet seide wine waren niet
betovert hets els iet gesciet
maer bi onser quaetheit als te voren
hebbewi onse perde verloren
wi moten andre soeken saen
dese selen ons niet te staden staen
het deert mi om onsen wech mere
dien wi bestonden te done ere
om te wetene die waerhede
vanden hert ende den liebaerden mede
alse si in dese tale waren
quam daer een naen toe gevaren
op een mager pert ende hi seide
tot hen lieden sonder beide
den weerden ridders geve god goet
die dor dit foreest gaen te voet
in manieren van garsoenen bedi
ghi sijt soe sere hovesch dat gi
u perde hebt gegeven sonder waen
om dat gi wilt te voet gaen
ende die u maecte vander tafelronde
geselle moete nu ter stonde
sonder goet man geonneert wesen
want gi sijt onwerdech van desen
nadat ij ridders die op u quamen
u peerde soe lichtelike namen
lanceloet seide tier uren
wi gavense bi aventuren
om dattu souts ons geven tdijn
dat harde goet ende starc es in scijn
ende dat ons beiden ghemeinlike
wel sal draghen lichtelike
ic woude ghi also groten wille hadt saen
daer op te sittene sprac die naen
alsic goeden wille hebben soude
dat ict u gerne lenen soude
gi souter op sitten varinge
maer ic soude die dinge
dat wet wel doen vele mere
om u scande dan om u ere
want u ne soude moghen gescien
nimmermer eneghe ere na dien
dat gi op sulc rosside geseten wart
doe seide mordreit metter vart
alsoe helpe di god wijs ons waer
die perde sijn hi seide daer naer
woude elkerlijc van u beden
ene gichte mi geven hier ter steden
ic soude u wisen ende toghen
waer gi die perde sout vinden moghen
ende die ghene dise en wech voerden toe
en trouwen seide lanceloet doe
soecstu eneghe gichte ane mi
dat ic sculdech ben ochte mach geven di
ic salse di geven sonder waen
dat selve geloefde mordret saen
hi seide dat hi el niet en woude
ende hem elkerlijc volghen soude
si volghden hem tien stonden
ende hi leidese daer si vonden
viere pawelgoene gericht staen
die hen te hant toende die naen
hi seide gi sult vinden tier stede
u perde ende diese hebben mede
si gingen te hant daer toe
ende vonden int irste pawelgoen doe
ij ridders ende ij joncfrouwen die saten
te ere taflen ende aten
ende hare perde stonden
vore ten ingange gebonden
alsi die perde hadden gesien
si waren een deel verblijt van dien
ende si gingen in onder hen tween
ghi heren gi naemt ons seide die een
onse perde soe onversienlike
dat wire niet af ne wisten sekerlike
eer wi gesteken waren ter eerde
ende al voerdi en wech onse perde
met uwen onrechte heden
wet wel wi sullense weder leden
met rechte ende wi selen u
over goede liede houden nu
wildi ende moghdise hier binnen
op onslieden weder winnen
die een antwerde wats gesciet
leiddise en wech sine bliven u niet
ende gi sultse sonder uwen danc
weder moeten geven eer iet lanc
mordret trac sijn swert saen
ende woude den anderen int hoeft slaen
lanceloet toeghen achter mettien
ende seide dit ne sal niet gescien
dat ghine sult slaen binnen der tijt
dat gi in mine geselscap sijt
ende hi ongewapent si
maer alse hi gewapent es ende ghi
loept op hem ic ne saelt niet weren
doe seide lanceloet ghi heren
ochte ic u onredene doe nu
alse gi waent wel doen beclaeghts u
doe namen si har peerde
ende voeren daer op harre veerde
die naen vermaende hen also houde
dat elkerlijc gedinken soude
dat haerlijc hem sculdech was i loen
si seiden si soudent wel doen
lanceloet vraghde hem ochte si
ywerinc mochte herbergen daer bi
ic ne weets niet antwerde die naen
want die nacht es sere gegaen
ende hier ne es ghene herberge nu ter wilen
naerre dan vij milen
sonder dat i hermitage hier bi
over ij milen steet doe seide hi
leidt ons derwart ende die naen
leidese ter hermitagien saen
ende alsi quamen daer binnen
waren si gheherbercht met minnen
alse hare perde bericht waren
si ontwapenden hen sonder sparen
ende die naen nam orlof saen
ende seide hi woude en wech gaen
hi voer en wech ende si bleven
metten hermite die hen ghegeven
heeft tetene borne ende broet
na den etene seide tot hem lanceloet
live here ic sach heden
i aventure daer ic quam gereden
ic bidde u sere dat gi mi das
bercht ochte gijt wet wat was
want int foreest daer ic heden reet
sagic enen witten hert die vor mi leet
die om sinen hals hadde doe
ene guldene ketene ende daer toe
sagic met hem gaen vi libarde
dine gheleidden met groter varde
in der ghelike ende in der gebare
ocht ene heilege dinc ware
doe antwerde die goede man
saghedi den witten hert dan
ghi hebt een der meester wonder gesien
dat gi noit saeght vor dien
ghi noch geen man ne sult van dien dingen
iet te hoefde moghen bringen
sonder die goede riddere allene
die van beiden al ghemene
dats in groter godertiernhede
ende in ridderscape mede
alle ertsche ridders liden sal
hi sal daventure tinde bringen al
van herte ende van libarden toe
ende hi sal oppenbaren hoe
die libarde daertoe quamen
dat si den hert in hoeden namen
dit en es enghene toverye
noch werc van enegher duvelie
omden wille van onsen here
die te wonderne es sere
lanceloet seide nadien dat wi nu
hier af niet moghen weten van u
noch bi anderen man ghene
sonder biden goeden riddere allene
dien god onnen sal der ere
ne perse ic u hier af niet mere
bericht mi van ere andre saken dan
want ic wane dat gheen man
vanden foreeste ne weet soe vele
alse ghi in ernste noch in spele
ic quam in dit foreest gereden
dar ic vant een pawelgoen tere steden
daer ic enen riddere in vant
ic moeste jegen hem josteren te hant
woudic ochte ne woude toe
ic josteerde ende staken doet doe
doe quamen daer ut xij joncfrouwen
die mi seiden met groten rouwen
dat ic mesdede harde sere
dat ic doet sloech soe groten here
die machtech coninc was ende rike
ende die werste een van ertrike
sine wouden mi secgen niet mere
maer voeren en wech metten doeden here
noit sint ne hoerdic daer af niet bedi
alsi en wech voeren si seiden mi
si soudens sijn gewroken  sonder waen
want men souder mi doet om slaen
ic soude gerne weten wat ware
niet bedi dat ics ben in vare
maer ic wiste gherne die waerheit das
ocht hi coninc ende soe groet man was
hi seide si seiden waer vander dinc
dat si seiden dat hi was coninc
hi was in die marchen van scollant
over here ende coninc becant
hi was een die felste nochtan
ende die ongetrouste man
die was in al ertrike
ende hi dede des wel gelike
met dien dat hi sinen vader hinc
dit was een die felste dinc
die noit kint jegen vader dede
ende u es wel gesciet daer mede
dat gine doet sloecht want u sal
dit lant daer omme benedyen al
ende al ne haddi sonder waen
niet meer goets in uwen live gedaen
dat ghi doet sloecht den quaden man
onse here ware u sculdech nochtan
te vergevene uwe sonden
ghi hebt gedaen nu ten stonden
dat die liede vanden lande
ende van anderen menegherande
in peyse sulen sijn nu mere
die in pinen waren ere
hi seide dat alse hi was jonc man
was hi geheten die simple merlan
ende alse hi gecroent was heet hi
die vermalendide merlan daer bi
dat hi soe fel was worden doe
ende die name bleef hem emmertoe
si gingen slapen ende alst dach was
horden si messe die dermite las
si wapenden hen ende si namen
orlof ende reden tes si quamen
in dat grote foreest weder
het was een harde heet weder
ende was omtrint alse meye
si quamen gereden in ene valye
daer ene scone fonteyne stont
daer hen af luste drinken tier stont
si beetten ende dronken daer naer
ende bleven hen rustende daer
mettien seide mijn her lanceloet
ic ate gerne ende ic hats noet
ic ate oec gherne sprac mordret
maer ons ees luttel te bet
ende ons steets wel tonberne
wine hebben wat eten al atewi gherne
si deden hare helme af mettien
ende alse lanceloet soude sien
op mordrette loech mordret ende hi
seide tot hem twi lachti
ic lache antwerde mordret doe
om die ridders die ons beslopen soe
gister navont dat si ter eerden
ons beiden staken van onsen perden
ende dat wi die perden soe cortelike
weder hadden ende soe lichtelike
alse si hier in talen waren
saghen si comen gevaren
ij gewapende ridders te hen wart
doe seide lanceloet metter vart
nimmermeer ne geloeft mi hier naer
ochte icse niet ne sie comen daer
die onse perde wanen met staden
winnen alsi gisternavont daden
sine sulen ons niet moghen deren
wi sulen ons al anders verweren
hi woude sinen helm binden doe
ende mordret sprac hem aldus toe
here wildi u wapenen nu
om ij ridders daer ic ben bi u
ic sal u hare perde delivereren
alse wel bi der hulpen ons heren
als si ons die onsen namen
doe si op ons onversien quamen
lanceloet bant sinen helm metter vart
ende mordret den sinen ende sat op sijn part
ende nam een spere in sine hant
ende reet op den ghenen te hant
dien hi vore sach comen doe
ende geraectene metten spere soe
dat hi moeste vanden perde
achterwart vallen ter erde
ende quetste hem soe in dat vallen
dat hi in onmacht lach met allen
mordret nam des ridders part
ende voret te lancelote wart
daerna reet hi opten anderen dine stac
dat sijn spere te stucken brac
ende mordret staken weder
ende geraectene bat neder
ende maecte hem ene wonde soe groet
dat hi gheens ersaters ne hadde noet
hi nam dat pert metter hant
ende voeret daer hi lancelote vant
hi gaeft hem ende seide mede
nu hebdire twee in die stede
van den onsen here twaren
die ons gisteren genomen waren
doettere mede dat u wille si
lanceloet seide here gi
doetter selve uwen wille mede
diese hebt gewonnen hier ter stede
ghi hebt hier sonder waen
alsoe scone ridderscap nu gedaen
alsic sach doen in langer tijt
man vander ouden dat gi sijt
ende mijn her walewein mach
al seker secgen heden den dach
dat gi hem niet ne slaecht qualike
want gi hebbets gedaen goede gelike
mordret vraghde lancelote doe
wat hi raet datmen metten perden doe
hi antwerdde gi sult af cnopen
die breidele ende laetse lopen
mordret dede alsoe metter vart
ende die perde liepen ten foreeste wart
opten naesten avont herberghden si
met enen vavasoer wonende daer bi
diese sere eerde tier tonden
omdat si waren vander tafelronden
savonts na den maeltijt een deel
leidde hise spelen in een proyeel
ende bat dat si hem secgen souden
waerwart si varen wouden
lanceloet gaf antwerde den wert
ic vare te arturs hove wert
daer ons herde sere langhet naer
want wi in langhen niet ne waren daer
die wert seide tot hem na desen
ne suldi ten tornoye niet wesen
te pingne vorden casteel
daer morgen sulen sijn al gheel
coninc ende graven menegherande
van desen ende van andren lande
het ne es van hier maer ij milen
ende gi dunct mi nu ter wilen
goede ridders ende werde mede
hets scade ne sidi niet tier stede
want wandelenden riddere sonder waen
ne sal te rechte gheen tornoy ontgaen
mordret sweech stille om dat hi woude
dat lanceloet vore spreken soude
omdat hi beter dan hi ende werder was
alse lanceloet hoerde nymare das
hem gedacht omden tornoye bi dien
dien hi vor kamaloet hadde gesien
die was gemaect om hem al claer
om datmenne woude sien aldaer
ende dathi vor sine vrouwe dede
soe groet ridderscap tier stede
daer hise sach gewaerlike
die scoenste vrouwe van ertrike
ende hi seide alsoe houde
dat hi ten tornoye varen soude
hi begonste peisen om die sake
ende wart int gepeys soe tongemake
dat hi sine varwe verloes aldaer
ende hem dat herte faelgierde wel naer
ende hem die tranen lopen begonden
over die oghen ten selven stonden
soe datment ane hem geware wart
ende hi stont op metter vart
al verveert ende peysende soe sere
dat hi ne wiste wat doen vort mere
ende die wert die hadde vordien
vele aventuren gesien
kinde te hant lanceloets wesen
alse hijt sach ende peysde na desen
dat dat gepeys dat hi an hem vernam
van vrouwen ochte van joncfrouwen quam
alsemen slapen soude gaen
die wert dede berecken saen
elkerlijcs bedde in ene
camere ende niet ghemene
alsi op hare bedde lagen
quam die wert lancelote vragen
hoe hi dade hi seide wel nu
maer om ene dinc soe biddic u
dat gi mi enen anderen scilt
om den minen lenen wilt
ic soude gherne ten tornoye wesen
onbekint hi seide na desen
ic ne wiste waer nu scilt gewinnen
dan enen bloet roden die es hier binnen
dien moghdi hebben wildi
ic salne nemen antwerde hi
die wert seide op hoveschede
biddic u ende op minne mede
here dat ghi mi laet varen met u
ic hebbe iiij sonen nu
die met sulen comen daer
ende bringhen speren gnoech naer
lanceloet seide hi woude wel alsoe
die wert ginc tot mordrette doe
ende vrachde hem ocht hi varen soude
ten tornoye hi seide alsoe houde
ja hi wouder sijn geselle gaen
ic weet wel ja seide die wert saen
mordret seide ic vaerre dan
ic bidde u seide die goede man
op hoveschede here dat ghi
uwen name wilt ondecken mi
ende dat ghi mi vroet wilt maken des
hoe uwes gesellen name es
hi dunct mi soe goet man here
ic begherne te kinnen sere
mordret antwerde ende seide hem
here ic ben arturs neve ende bem
walewein broder ende mordret gheheten
mijn geselle dat suldi weten
es lanceloet van lac des conincs bans sone
van benoye ende die ghone
es die beste die den dach heden
wapene draeght ende vanden besten zeden
die wert seide here
haddic dat geweten ere
ic hadde hem meer eren gedaen
ende meer gedient sonder waen
die wert sciet van hem te hant
ende ginc daer hi sine kindere vant
ende seide tot hen morghijn
moetti goet ende vrome sijn
hier bi es die beste ridder binnen nu
van al der werelt secgic u
dien ghi moet morghen alle iiij
dienen in sulker maniere
dat ghi hem van ringen te ringen
volghen moet ende speren bringhen
ten tornoye die wesen sal
si seiden si soudent gerne doen al
sanderdaeghs stont vroech op die wert
ende sinde speren daer wert
daer die tornoy wesen soude
ende beval waer dat hi woude
datmen sijns soude ontbiden
hi dede opsitten tien tiden
sine kindere op grote rossiden
daer si sekerlike op mochten riden
sulke alse daer toe dochten
ende vele pinen doghen mochten
lanceloet stont op metter vart
ende hi vraghde sinen wart
waer hi messe soude moghen horen
sijn wert seide dat daer voren
ene hermitaghe was daer mochte hi
messe horen doe voeren si
ende reden daer si in corten stonden
ene harde rike tombe vonden
ende vore die tombe stont een man
die witte cledere hadde an
hi sceen wel van religione
hi cnielde ende was in orisone
hi was soe out dat si vordien
noit soe ouden man ne hadden gesien
niet bedi hi was aldoe nochtan
van sire oude i scone man
alse die oude man wert geware
dat die ridders letten na hem dare
hi richte hem op luchtelike
ende noch alsoe dapperlike
dan si waenden dat hi doen mochte
hi vraghde ende ondersochte
wie die ridders waren bede
si seiden hem die waerhede
die goede man seide tier tijt
ghi moeght wel secgen dan dat gi sijt
twe die quaetste ridders die ic weet nu
ende waer bi het es willic secgen u
hi hiet mettien den waert achter gaen
ende die andre si dedent saen
hi seide mordret wetstu waer bi
ic soe quaden riddere hiete di
dat es secgic u bider reden
dattu noch suls doen meer quaetheden
dan alle die manne van ertrike
want bi di sal gheellike
die grote hoecheit vander tafelronden
te nieute gaen daer du sels wonden
ende doen sterven wes seker des
den besten die leeft ende die dijn vader es
ende du suls van sire hant sterven
dus sal die vader dan bederven
biden sone ende die sone sal
biden vader bederven al
dan sal te nieute gaen dijn geslachte
dat nu es vander meester machte
datmen weet in eertrike
nu moghstu di haten suaerlike
dat soe vele goeder liede sterven
bi di sulen ende bederven
alse mordret die tale horde
hi scaemde hem om die worde
ende seide toten goeden man
here gi segt uwen wille hier an
dat ne mach niet gescien sonder waen
dat ic minen vader doet sal slaen
want mijn vader es lange doet
hier bi ne salmen clein noch groet
gheloven dies gi hebt gesegt nu
doe seide die goede man waenstu
van dinen vader dat hi doet es dan
soe waenstu dat di die coninc loth wan
van orcanye alsoe wel mede
alse hi dine andre broders dede
ja hi antwerde mordret doe
die man seide het ne was niet alsoe
bedi di wan i ander coninc
die machtegher es in alre dinc
ende vele es werder dan was die man
daer du af waens dat hi di wan
op dien nacht dat di wan die coninc
droemde hem een wonderlike dinc
want hem droemde alsict vernam
dat i serpint van hem quam
dat al sijn lant bernde clein ende groet
ende al sine liede sloech te doet
ende alst hadde alle sine liede
ghedoet ende sine maisniede
ende verwoest algader sijn lant
soe liept den coninc op te hant
ende woudene versuelgen mare
die coninc was van soe groeter ware
dat hi tserpijnt doet sloech doe
maer hi was daer af gevenijnt soe
dat hi vanden venine starf
ende om dattu nu dese warf
te bat suls geloven dat war si
du suls vinden dat secgic di
in sente stevens kerke te kamaloet
een serpijnt gemaelt dat dijn vader geboet
daer te makene om dat hi
dies droems woude gedinken daer bi
du best dat serpijnt heden den dach
dat dijn vader in drome sach
want du best sonder goedertiernheide
ende sonder genadecheide
niet bedi du heves gewesen
godertieren noch binnen desen
dattu heefs nuwe man ghesijn
maer nu meer sal risen dijn venijn
ende du sels een serpint sijn vort an
ende na dine macht doden meneghen man
in weet wat ic meer secgen mach
du suls meer quaets doen op enen dach
dat wetic wel dan dijn geslachte al
binnen al sinen live goets doen sal
ic die man ben van sulker oude
datmen mi niet doet slaen ne soude
bi rechte van mire outheide
sal moten gevoelen die felheide
want ic weet wel dattu sonder waen
mi met dire hant doet suls slaen
mordret antwerde hem metter vart
alsoe helpe mi god her vielgart
ic hebbe u saken horen toghen
daer ghi in hebt ghelogen
maer in dien dat gi segt sonder waen
dat ic u doet soude slaen
ghine hebt niet ghelogen daer an
doe seide tot hem die goede man
ic bidde di dattu mi verdraeghs dach
dat ic jegen lancelote spreken mach
ende doet uwen wille daer naer
mordret seide hem al claer
ghine belieght mi here
noch anderen man nimmermere
hi trac dat suert doe ende gaf
hem enen slach dat sijn hoeft vloech af
ende dat die lichame met allen
vor sine voete doet moeste vallen
ay mordret seide lanceloet saen
ghi hebt al te groet quaet gedaen
ende oec grote hoeftsonde daer an
dat gi doet hebt desen man
die u niet en hadde mesdaen
ic segt u wel al sonder waen
u ne gesciet goet nimmermere
maer scande ende onere
mordret sprac ne horedi niet wat hi
duvelien seide tote mi
also hulpe mi god het rouwet mi sere
dat icken niet ne sloech doet ere
lanceloet sach opten doden ende vant
enen brief doe in sine hant
hi beette ende nam den brief daer nare
soe dats mordret niet ne wart geware
ende leidene behouden soe
datter nieman af ne wiste doe
tierst dat die wert geware das
wart dattie man doet geslagen was
hi was drove van dien saken
maer hine dors ghene ghelike maken
omdat hi lancelote ontsach
si lieten den doden daer hi lach
ende clommen den berch op wart
dat hen sere te pinen wart
ende vonden den hermite gereet daer doe
dat hi messe soude secgen toe
tierst dat messe begonnen was
lanceloet trac hem alsict las
vanden anderen an dene side
ende trac ut die letteren tien tide
die hi den goeden nam uter hant
daer hi dus in gescreven vant
hore na mi mordret daer ic bi
die doet mote ontfaen ic segge di
dat di wan coninc artur die vrye
andes conincs loths wijf van orcanye
hine sal niet met di doen sonder waen
min dan du met mi heves gedaen
al slaestu mi dat hoeft af hi sal
die steken dorden lichame al
datmen sal die sonne nadien
dor dinen lichame scinen sien
dot wonder sal dat seide hi
god toenen al in di
dan sal ridderscap in alre manyren
vanden groten bertangen falgyren
want en gheen man ne sal na dien
sonder in drome den coninc artur sien
dus sach lanceloet die letteren an
ende hem ontfarmde sere dan
van den coninc arture dien hi
boven alle manne minde bedi
hi hadde an hem alle die hovescheden
vonden ende die goedertiernheden
die in manne mochten wesen doe
ende mochte hi redene vinden daer toe
dat hi mordrette mochte doet slaen
hine hadde noit dinc soe gerne gedaen
ne haddine niet om die minne gespart
die hi droech te waleweine wart
na die messe ginc nederwert
lanceloet weder te sinen wert
ende wapende hem te hant
ende eer hi sinen helm bant
at hi ende sine geselle saen
om dat si te sekere souden gaen
die wert hadde hem ghereet doe
rode wapene ende scilt toe
ende gaf mordrette witte wapene daer
si scieden saen van danen daer naer
ende voeren ten mersche na desen
daer die tornoy soude wesen
lanceloet vraghde in welker siden
dat meest liede waren tien tiden
men seide hem dat galahoudijn also houde
al die beste liede hebben soude
ende van buten sulen vremde liede
wesen met harre maisniede
dats des conincs neve van norgales
ende hi die coninc van c ridders es
ende daertoe die grave van florestan
dit sijn van buten die goede man
ende van binnen sulen van desen
lande alle die beste ridders wesen
ende om die van buten mere
te versuaerne heeft mijn here
galahoudijn ridders onthouden nu
die van arturs hove sijn secgic u
maer ic ne weet bi wat aventuren
dat hise heeft nu ter uren
alse lanceloet vanden gesellen
van arturs hove hoerde tellen
hi wiste alte hant twaren
dat si vander queste waren
ende hem gaf sijn sin alsoe houde
dat hi met dien van buten sijn woude
om datter buten waren min
dan hi verstont datter waren in
si reden soe verre dat si quamen
op enen berch daer si vernamen
beneden hen in een dal
vele ridders vergadert over al
die tornoy was ytowert begonnen
daer vele ridders te hope ronnen
daer ytowert met allen
vele ter eerden was gevallen
soe dat wel vc ridders waren
aldaer vergadert met scaren
die daer quamen om tornyren
verdect met coverturen dieren
die gesellen vander queste waren
om josteren ute gevaren
ende het hadt die coninc van norgales
doe soe wel gedaen sijt seker des
ende die coninc van c ridders toe
dat die van binnen ne mochten doe
niet langhere alsoe geduren
ende moesten achter trecken tier uren
bedi daer was van groten doene
die coninc van c ridders ende coene
maer na dien dat mijn her walewein
ende bohort ende hestor quamen int plein
ende hare andre gesellen mede
ne was daer nieman tier stede
hine was ververt tien stonden
want si in hare comen begonden
steken ende slaen soe onsochte
dats elken man wonderen mochte
daer waren loedsen gericht daer vrouwen
ende joncfrouwen den tornoy quamen scouwen
die wel wisten dat daer was doe
walewein ende sine gesellen toe
ende hadden hare wapene te hant
bi vragene harde wel bekant
dat si dus spraken van al dien
dat si daer ane hadden gesien
dat die metten suerten wapenen deden wel
ende vele bat dan yman el
daer hestor van mares een af was
ende bohort die ander alsict las
si dedent soe wel tier stede
datse elc mochte houden bede
over goede ridders bi dien
datmen daer ane mochte sien
ende si hadden gesellen twaren
die noch traghe noch ververt ne waren
maer si worpen hen in der porsen
ende worpen ridders van haren orsen
si deden daer soe vele toe
dat die van buten niet meer ne dochten doe
maer si moesten van node vlien
alse lanceloet wart geware van dien
hi seide hets leden menech dach
dat ic niet soe vele goeder liede ne sach
alsic nu sie in ere stede
ay god bi uwer genadechede
ic saghere vele meer sonder saghe
te kamaloet in dien daghe
dat ic daer achterstwerf tornierde
ende die vander tafelronden scoffierde
nu mochtemen wel secgen oppenbare
dat mine proueche cleine ware
ne mochtic niet alle die
doen verwandelen die ic hier sie
hi liet die glavie neder gaen
ende trac den scilt bat na hem saen
ende bat mordrette also houde
dat hi hem an volghen soude
ende hi liet lopen te hant
daer hi keyen den drossate vant
in sijn gemoet dien hi ter eerde
neder stac al metten perde
hi reet vort ende staker in dat doen
twe af eer hi wech warp sijn trinsoen
soe dat bohort daerop began sien
ende hem dochte wel van dien
dattet harde scone gelopen was
ende hine waende niet das
dat die ghene lanceloet mochte sijn doe
omdat hine gewapent sach alsoe
hi nam sinen broder te hant
lyonele ute bider hant
ende seide broder hebdi van dien
die scone josten iet gesien
ic ne sach noit man sonder waen
soe scone steken alse hi heeft gedaen
sonder lanceloet ende bedi
wanic wel dat lanceloet si
ic loefde gerne bi dien dingen
broder dat wi na hem gingen
es hijt wi sulene te hant
bi sinen werken hebben becant
want hem ne mach den dach heden
nyman geliken in vromecheden
aldus droghen so over een
lancelote te volgene onder hen ij
hi reet op acglovele dien hi stac
ter erden ende die glavie brac
daer waren in die plaatse iiij
gebrodere stoute ridders ende fiere
ende harde goede liede twaren
die met dien van den castele waren
lanceloet stac den enen ter eerde
dor sine scoudere al metten perde
soe dat die brodere van desen
waenden dat hi doet hadde gewesen
si bestonden lancelote metter vart
ende slogen hem doet sijn part
soe dat hi moeste vallen ter eerde
bider fauten van sinen perde
alse bohort wart geware das
dat lanceloet afgesteken was
hi seide tot lyonele na dien
lieve broder nu moghedi sien
dat dit die ghene niet en es
dien wi soeken des sijt ghewes
want van lancelote wetic wel
dat noit om ij ridders ocht om iij ne vel
niet bedi dese es herde goet man
die proueche van desen nochtan
en es der sire niet gelike
doe sloech hi met spoten dapperlike
ende stac den coninc soe sere
van norgales met enen spere
dat hi te hant viel ter eerde
ende hi vinc saen ten peerde
ende voret lancelote metter spoet
daer hine vant staende te voet
hi seide here sit op dit pert
soe goet man alse gi sijt ende wert
en es niet sculdech sonder pert te sine
ic soude u eer geven dat mine
eer ic u liete lange te voet staen
lanceloet nam tpert ende sat op saen
hi wart te hant geware daer af
dat bohort was die hem dat pert gaf
ende hi wart herde drove van dien
dat hine te voet hadde gesien
mettien vinc hi te sinen suerde
ende sloech neder ridders ende perde
soe dat hen van sinen slagen
te mayerden al diene saghen
ende die wel vochten al stille hilden
om dat si sijn doen sien wilden
hi verliet hem wel te sinen orse
ende reet al dore die meeste porse
ende al dat hi wech ende weder
ontmoette sloech hi ter eerden neder
hi begonste sulke slage slaen
datse nyman ne mochte wederstaen
soe dat hi mijn her waleweine vant
ende hestore die hadden onder hant
mordrette ende den helm af gedaen
ende leidene en wech gevaen
alse lanceloet dat sach met oghen
hine wouts niet langhere gedoghen
ende sloech op waleweine soe suare
dat hi ter eerden gevallen ware
maer dat hi hem an dartsoen helt
ende reet met sporen over tvelt
lanceloet reet op hestore doe
ende slogene op den helm soe
dat hi mordrette moeste laten
doe sloech hine soe boven maten
dat hi helm ende cofye tier stont
dor sloech maer hine was niet gewont
hestor wart sere te mayert das
bidien dat die slach soe groet was
doe peisde bohort ende dochte
dat lanceloet wel wesen mochte
biden ij slagen die hi hem sach slaen
hine woude niet te voet laten staen
hestore dien hi minde soe
ende hi reet te hem wart doe
want hi was in groten vare
dat hestor sere gequetst ware
hi gaf hem sijn pert ende seide here
ic rade u dat gi u wacht vort mere
te ontmoettene dien riddere bedi
hets lanceloet u broder dunke mi
hestor peisde daer naer
dat bohort mochte wel secgen waer
biden groten slagen die hi sloech
hi toent mi qualiken gnoech
seide hestor alsoe houde
dat ic sijn broder wesen soude
hine kende u niet seide bohort
wi moten ons wel versien vort
ende hoeden in allen manieren
alse die tornoy sal falgieren
dat wi weten waer hi varen sal
anders hebbewine verloren al
lanceloet dede soe dat hi sette
den helm op thooft weder mordrette
lanceloet seide tot hem volgt mi
ne lates niet dat secgic bedi
stoeddi van mi dat ic vrese nu
dat si vaen sulen moghen u
ende soe waer dat gi bi mi sijt
u ne sal niet moghen messcien tier tijt
op dat ic hebbe mine ghesonde
lanceloet seide vort tier stonde
onse sciltcnapen waer sijn si
mordret antworde here waendi
dat si u gevolgen moghen
hoe souden si moghen gedoghen
te comene in die porse
die gi dore rijt met uwen orse
mordret nam ene glavie in die hant
ende gaf lancelote ene te hant
hi ontmoette mijn her yweine
die hadde gevaen in dien pleine
dien coninc van norgales doe
die geslagen was ende mesmaect soe
dat hi hem niet ne mochte verwaren
lanceloet ne lietene nywerinc varen
hi sloech mijn her yweine ter erde
dat hi vor hem lach metten perde
daer wart grote perse saen
van ridders die den coninc wouden vaen
ende namelike vanden gesellen
van der questen mochtemen vi tellen
die goede ridders waren ende weerde
ende di hen alle pijnden heerde
om den coninc te vane dan
onder sine ridders ende sine man
hen dochte dat si daer mede
mochten doen grote vromechede
maer lanceloet dede daer toe
sulke were dat si alle doe
hen scoffierden dire toe saghen
van sinen steken van sinen slaghen
hi sloech dodinele enen slach
dat hi ne hoerde noch ne sach
ende viel neder vor des hertoghen voete
van clarence gequetst onsoete
daer mochtemen sien dore riden
lancelote in allen siden
den tornoy so dat nyman tien tiden
sire slage ne dorste ontbiden
lanceloet vacht soe vele emmertoe
dat hi alden tornoy hadde doe
soe dat hi niet van mordrette ne vernam
alse hi ter porten van den castele quam
want walewein ende gurrees
ende gaheret sijt seker des
haddene gevaen ende te blouwen
met suerden ende dor houwen
ende metter perde voete
getorden ende mesmaect soe onsoete
dat hi wel waende te hande
doet bliven onder hare hande
niet bedi hi hadde therte soe fel
dat hi tot hem selven seide wel
dat hi liever alsoe sterven woude
dan hi verwonnen lien soude
ende gedoghede vele tien stonden
sijn helm was soe vaste gebonden
datten nyman af ne mochte gewinnen
daerbi ne mochten sine niet kinnen
daer omme mesmaecten sine soe
dat wonder was dat hi niet en starf doe
ende alse si die op hem vochten
niet meer van hem trecken ne mochten
lieten sine licgen onsoete
mesmaect onder der perde voete
lanceloet hadde gevochten soe vele
jegen die vanden castele
ende die coninc van c ridders toe
ende die grave van forestan alsoe
dat hen daer af te mayerden
die vanden castele ende scoffierden
ende moesten altehant bidien
wouden si ochte ne wouden vlien
si vlouwen in den casteel weder
daer vielre vele vander brucgen neder
in dat water dat diep was herde
datter man verdronken ende perde
tierst dat lanceloet verstont dat doen
die vanden castele soe vloen
hi stac dat suert in den scoe
ende sciet vanden tornoye doe
ende reet al dat hi mochte geriden
dat nyman ne wiste tien tiden
sonder bohort allene dijt sach
dine gewacht hadde alden dach
hi volghde hem te hant nare
ende peisde wel dat lanceloet ware
hi reet na hem tes hi in een bosch quam
dies lanceloet en ghene ware nam
dat yman hem volghde alsoe
want hi man was die leefde doe
die lancst vorewart te ridene plach
dat hi niet weder ombe ne sach
daer lanceloet dorden bosch reet
hi hadde doe herde heet
hi sach vor hem in den pleine
staen ene wel scone fonteyne
met diepen watre ende met claren
daer vele gravele in waren
si spranc neder in een dal
met iiij pijnbomen bedect al
daer si mede bescermt was
vander sonnen heyte ende dat gras
stont grone omtrint in den pleine
lanceloet besach die fonteyne
die hem soe bequam doe hise vant
dat hi beette vanden perde te hant
dien hi vanden garse eten gaf
ende dede zadel ende breidel af
hi dede den helm af alsoe houde
alse die hem gerne vercoelen soude
omdat hi quam sere verheit daer
alse hi was gelegen daer naer
int gras om rusten hi sach
bohorde comen daer hi lach
lanceloet spranc op harde saen
hi waende dat hine woude bestaen
hi wart wel an hem geware nochtan
dat bohort was die selve man
die hem i part gaf in siere noet
daer sijn pert was geslagen doet
dat die iij doet hadden geslegen
ende hoedde hem te min daer jegen
hi peisde oec also houde
dat hi jegen hem niet vechten ne soude
bohort kindene mettien
tierst dat hine hadde gesien
ende hadde daer af bliscap groet
te hant spranc op lanceloet
als hi wiste dat bohort was
ende was harde blide das
hi hiettene willecome saen
ende seide ic waende u sijn ontgaen
maer ic sie wel van u
dat ghi mi hebt achtervolcht nu
dats mi harde lief twaren
want wi sulen te gadre varen
ten hove wart onder ons lieden
het ne si dat ons aventuren scieden
nu doet uwe wapene af ende wi
sulen ons hier rusten ic ende gi
want ic hebbe heden here
gequetst geweest vander sonnen sere
bohort ontwapenden daer
ende ginc bi hem sitten daer naer
nu swigic af ende sal tellen
van waleweine ende sine gesellen
nu gewaget daventure das
alse die tornoy leden was
ende die gesellen vander queste
algader minste ende meeste
in den casteel jegen haren
wille alsoe ghejaeght waren
galahoudijn die goet was sere
dede hen allen grote ere
hi deedse ontwapenen doe
ende oec met hem bliven toe
int begin vanden tornoye gevel
dat galahoudijn kinde wel
gurreesse ende gariette twaren
die heren waleweins brodere waren
ende si hem weder ende si
waren utermaten drove daer bi
dat si getorniert hadden alsoe
dat si den tornoy niet en verwonnen doe
hi deedse ontwapenen na dien
ende leidese sinen tor besien
ende dede hen meerre ere sonder waen
dan hi te voren hadde gedaen
maer alse hestor ende lyoneel
bohorde niet ne vonden inden casteel
si hadden daer af suare clagen
ende duchten dat hi ware verslagen
alsine daer niet ne vonden
noch van hem niet verhoren ne conden
si voeren ter stat na desen
daer die tornoy hadde gewesen
ende sochtene harentare
si vonden mordrette daer nare
licgende sonder waen
die sinen helm af hadde gedaen
hi hadde gehadt heyten soe groet
dat hi daer af na was doet
si kindene ende vraghden das
hoe hi daer soe comen was
ic quam hier om rusten seide hi
want drie ridders hebben geslagen mi
soe sere dat ic wel na doet ben
ende hi visierde hare wapene hen
doe wisten si wel twaren
dat sine iij brodere waren
gaheret gurrees ende walewein
ende si seident hem al plein
si vraghden hem om bohorde
ochte hi van hem iet horde
wi hebben grote vrese das
dat hi in den tornoy gequetst was
ghi haddene nu vonden seide mordret
ware hi hier maer ic wane bet
dat hi es van deser steden
na eneghen riddere ghereden
doe vraghde hen mordret vort
hebdi van lancelote iet verhort
lyoneel vraghden daer naer
ochte lanceloet hadde geweest daer
mordret seide bi trouwen ja hi
want hi brachte ten tornoye mi
wat wapene droech hier dan lanceloet
hi seide hi droech wapene roet
lioneel seide dat was hi dan
die heden den tornoy verwan
hoe siwi bedroghen in desen
dat hi hier heeft gewesen
ende wine niet ne spraken
noch hi ons van ghenen saken
ic waennen behort kinde sonder waen
ende dat hi na hem es gegaen
hine ware anders van ons heden
sonder orlof ghesceden
si namen mordrette metter vart
ende settene doe op een part
ende vordene in den castele al te hant
daer hi sine brodere vant
die om sinen wille tien tide
waren beide drove ende blide
si waren blide dat hi vonden was
ende si waren oec drove das
dat sine quetsten soe onsochte
dat hi niet saen genesen ne mochte
si ontwapende tien stonden
ende deden berecten sine wonden
hestor seide doe sekerlike
wi hebben heden gewacht qualike
dat wi wel sculdech te wachtene waren
wi hadden binnen onsen scaren
heden ende ons beneven
dien daer wi hier ombe bleven
ende wine kindene niet nochtan
walewein sprac was lanceloet hier dan
ja hi ende bi hem twaren
waest dat wi gescoffiert waren
si warens erre ende hadden toren
dat sine alsoe hadden verloren
walewein seide doe
dat sijt alle horden toe
die sotste liede diemen vinden mach
siwi want wi sien alden dach
lanceloet ende wi ne kinnens niet
nu siet wat ons hier es gesciet
wi moghen wel rumen dese stede
wine doen hier en ghene besechede
doe droghen si over een daer
te porne opten anderen dach daer naer
ende mordret in ene leitiere
te voerne in dire maniere
alse galahoudijn horde mare das
dat lanceloet ten tornoye was
ende hi hem was ontfaren alsoe
hi was soe sere tonpeyse doe
dat noit ne was soe tongemake
ende alsemen ane hem mochte hebben sprake
hi seide hi woude hebben verloren
die helecht van sinen lande te voren
ende hem lanceloet sonder waen
niet sonder spreken ne ware ontgaen
galahoudijn ontboet na die dinc
van c ridders den coninc
ende den coninc van norgales
die beide gader sijt seker des
van hem hielden al hare lant
si quamen tot hem te hant
ende si maecten feeste vele
daer binnen den castele
soe dat mijn her walewein doe
galahoudine dus sprac toe
here wildi lancelote sien
ic can u wel gheraden te dien
wildi varen in arturs hof
ghi wert wel bericht daer of
want lanceloet sal in sinxendaghe
daer wesen al sonder saghe
galahoudijn seide alsoe houde
dat hire emmer wesen soude
hem ne lette grote besichede
sanderdaeghs ruemden si die stede
die gesellen om te varne te hove wart
galahoudijn brachtse in die vart
vrindelike ende met eren
ende si dedene weder keren
soe dat si in een foreest quamen
dat broccare hiet bi namen
doe hadden si raet onder hen lieden
weder beter ware dat si scieden
soe dat si te gadre voren vort
mijn her walewein seide dese wort
siet men ons te gadere riden men sal
secgen dat ons comt van bloetheden al
hierbi radic dat wi sceden alle
ende elkerlijc in sinen wech valle
dat wi niet ne comen gemene
te hove maer elc allene
doe sprac mijn her ywein daer toe
soe bedarfs datmen ene dinc doe
datmen ymanne met mordrette
ende metter leitiren sette
diene geleiden moghe vort an
walewein seide soe kiest dan
soe wien dat gi wilt te desen
ywein seide dat ne sal niet wesen
maer kiest wien dat gi wilt dat si
het sal soe wel genoghen mi
soe dat si hen berieden doe
ende seiden daer bedorfte toe
een wel ghesint man ende vroet
want hi es fier ende qualike ghemoet
en hadde hi te sinen gelede
sulken man si mochten bede
te sulker passagen comen saen
daer mense beide soude doet slaen
ende hier en es vanden geselle en gheen
soe vroet soe ghesint al in een
alse mijn her ywein doe seiden si
dat sine daer toe coren daer bi
ende mijn her ywein antwerde doe
dat hi ghereet ware daer toe
si staken alle hare helme of
ende namen elc an andren orlof
nu swigic van allen den gesellen
ende sal van lancelote ende behorde tellen
die aventure seget vort
dat lanceloet ende bohort
ter fonteynen laghen soe lange
dat quam ter sonnen ondergange
si saten op hare perde doe
ende reden toter nacht toe
si seiden dat si gerne sochten
stat daet si herberghen mochten
mettien worden si geware
van enen viere dat bernde clare
si begonsten darwart riden
doe hoerden si ter ere siden
ene stimme die maecte luyt groet
dies ghelike ochte si hadde noet
alsi dat horden onder hen tween
soe droghen si des over een
dat bohort soude varen daer
ende dat hi comen souden daer naer
te lancelote ten viere
ende scieden aldus sciere
behort voer ten gherope wart
daer vant hi saen in sine vart
ij man die bi den vlechten helden
ene joncfrouwe met gewelden
ende slogense sere mede
ende hi sach te ere andre stede
vi manne houden enen man
die hem harde sere lagen an
ende deden vele onwerden
ende slogenne met messen ende met swerden
hi was alsoe mesmaect
in himde in broec al naect
alse bohort dat hadde versien
hi riep ghi sijt alle doet mettien
hi sloech den iersten soe
dat hi vor hem viel doet doe
hi reet enen anderen ter eerde
metter borst van sinen perde
dien hi met des perts voete
berecte harde onsoete
daer na es hi in hen allen
met getrecten suerde gevallen
hi velde enen metten suerde
ende enen andren metten perde
soe dat hire iij doet sloech doe
ende dandre berecte alsoe
dat si hem niet weren ne mochten
ende dat si hem alsoe doet dochten
soe dat bohort den ghenen te hant
dien si gevaen hadden ontbant
hi vraghde der joncfrouwen na desen
ochte si soude moghen genesen
si seide ic ware genesen dan
hadde mijn broder sine cledere an
hi halp hem ende dedene cleden
daer si alle drie te gadre reden
seide bohort waer varedi
die joncfrouwe seide here hier bi
tonsen huys daer wi sonder waen
u wel gherne souden ontfaen
hi seide hi woude wel alsoe
ende si leiddene met hen doe
alsi daer quamen int hof
nam bohort an hen orlof
want hi emmer woude varen
dies die andre ij drove waren
si dancten hem sere bede
van sire groter hoveschede
hi reet daer hi waende tien stonden
lancelote hebben vonden
daer hine niet vinden ne mochte
dies was hi drove in sijn gedochte
soe dat hi dien nacht int foreest lach
ende peysde alst ware dach
dat hi soude varen te hove wart
hi quam gereden in sine vart
soe dat hi uten foreeste quam
hi reet soe verre dat hi vernam
den casteel van corbenyc daer hi saen
in voer ende waser wel ontfaen
si deden grote feeste bede
die coninc ende sijn dochter mede
bohort seide toten coninc
ic vraghde u gerne ene dinc
here mocht sijn bi uwen peise
dat es van desen paleise
daer wi in sijn nu ter uren
ochte es tpaleys van aventuren
jaet seide die coninc na dien
wi hebbenre aventuren gesien
die scone waren seide hi
bohort seide dat icker in si
ic ne scede henen nimmermere
in ligger enen nacht in ere
ende sie vanden wondre dat sach
mijn here alse hire in lach
die coninc seide ay here
ne segt dit nimmermere
dat ne mach altoes niet gescien
want ic ben seker wel van dien
ghine sout daer af niet sceden moghen
sonder scande ocht scade gedoghen
ende om die helecht van minen lande
ne woudic niet dat gi hadt scande
die ic u mochte ontkeren
men sout oec ane mi blameren
bohort antwerde te desen
ic hebbe hier anderwerf gewesen
dat icker niet toe ne dede
ende daer hielden liede haer sceren mede
in staden daer ic sider was
hier bi doe ic u seker das
dat ic nemmermere henen ne kere
ic ne sal hier sterven ere
die coninc seide ic ne wille u
dat hier bi niet ontkeren nu
maer te nacht hi vraghde waer bi
ic saelt u secgen seide hi
sanderdaghes alse bohort op was gestaen
ende hi te messen soude gaen
riet hem die coninc ene sake
dat hi sine biechte sprake
eer hi om eneghe dinghe
int palays van aventuren ghinghe
hi hielt over goet dat raden
ende sprac van allen mesdaden
die hi hadde gedaen biechte doe
ende ontfinc onsen here toe
ende binnen dien daghe in gere wise
ne woude hi eten andre spise
savonts ginc hi gewapent ter curen
int paleys van aventuren
daer ne bleef creature ne ghene
int paleys dan hi allene
ende hi ginc sitten te hant
opt bedde vanden wondere dat hi daer vant
ende alse hire op geseten was
begonste risen alsict las
een storm een wint soe groet
dat hi alle die vinstren ontsloet
ende deedse alle te gadre slaen
nochtan waser wel c sonder waen
dat sceen dat dat paleys met allen
alte hant soude nedervallen
tierst dat leden was dat
hi sach opt bedde daer hi sat
ute ere cameren comen een spere
ende dat yser blicte soe sere
ochte ene bernende kerse ware
het quam te hem wart oppenbare
ende stakene dore bede
scilt ende halsberch mede
ende wondene in die scoudere toe
hi scoffierde hem een deel doe
alse hi nymanne en sach dant spere
daer hi mede gewont was sere
ende niet ne wiste wine stac
hi gevoelde wel dat ment ut trac
ende alst yser was uut gedaen
sach hi dat spere keren saen
in die camere daert uut was comen
alse hi dit hadde vernomen
hi bleef opt bedde sittende daer
siec ende mesmaect soe suaer
datter een ander af sterven soude
maer hi peysde dat hi woude
aldien nacht daer bliven ende sien
watter hem af mochte gescien
hi was daer onlange alse hi vernam
dat een ridder gewapent quam
ute ere camere gegaen
groet van lichamen ende wel gedaen
ende alse hi bohorde sach hi seide
gaet vanden bedde sonder beide
ende gaet rusten tere andre stede
bohort was dies niet ne dede
maer hi bleef daer al stille
ende seide dat hijs dor sinen wille
niet de dade noch dor anderen man
ende datter bliven soude nochtan
die ridder seide ocht gi soe doet
wet dat ic jegen u vechten moet
gi sulter lettel ane winnen welc si
dat ic u doet slae ochte gi mi
ende ic moet vechten jegen u
es dat sake dat gi niet op ne staet nu
ic ne stae niet op seide bohort
dander seide wacht u dan vort
ende alse bohort wert geware
dat hi vechten moeste dare
hi stont op sere gewont
dat een man die tier stont
gehadt hadde al sulke wonden
hem dies niet ne hadde onderwonden
maer hi was soe vromech ende soe goet
dat hem vele bat int herte stoet
dat hi daer in eren sterven woude
dan hi met scanden ontgaen soude
hi trac altehant sijn suert
ende ginc ten riddere wert
hi sloech op hem dapperlike
dander werde hem stoutelike
ende al was bohort gewont ere
hi was noch dapper ende stout sere
ende liep op in sulker manieren
den riddere int ierste asselgieren
dat hi niet mochte geduren
ende vloe in die camere tier uren
daer dat grael ut comen soude
alse hire in was also houde
quam hem adem ende cracht weder
die hi hadde laten vallen neder
al was hi eer moede ende gewont
hi was nu gherust ende gesont
ende alse licht alse hi was ere
hi liep bohorde op soe sere
dat hi hem te mayerde van dien
ende seide als hi dit hadde gesien
ic ne weet nu wat secgen van desen
hi dochte mi eer verwonnen wesen
maer sint hi in die camere was
ben ic geware worden das
dat hem sine vracht es weder comen
ende alse icker an hebbe vernomen
hi es nu alsoe starc alse hi
int begin was ic ne weet waer bi
die riddere liep op hem saen
ende begonste grote slage slaen
bohort werde hem ende sloech onsochte
dien niet wel onder doen ne mochte
i riddere allene hi ne ware
alte vromech ende alte mare
hi dede soe bi sire lichthede
ende bi sire cracht mede
dat die ridder onder ginc ende na dien
alse die ridder woude vlien
in die camere daer hi vor dat doen
anderwerf in hadde gevloen
bohort waser jegen alsoe houde
ende seide dat hire niet in ne vlien soude
hi trac hem sinen helm af doe
ende warpene onder sine voete toe
ende seide hi soudene doet slaen
hine gave hem op gevaen
die ridder die wel sach bloet
datten dander soude slaen doet
het ne ware dat hi bade
den riddere om genade
hi bat genaden behorde
ende alse bohort dat horde
hi seide du moets mi sekeren dan
alse riddere ende getrouwe man
dattu sels comen sonder saghe
in arturs hof in sinxendaghe
waer dat hijt hout ende di saen
den coninc opgeven gevaen
van bohorts halven van gaunes
dander was gewillech des
hi sekeret ende bohort ginc weder
op dat bedde sitten neder
alse bohort was opt bedde geseten
quamen op hem dat suldi weten
dore elke vinstre scarpe scichte
ocht quarele gevlogen bedichte
dat hise gevoelde te menegher stede
ane scilt ende ane halsberch mede
ende was in vele steden gewont
maer hine verporde hem niet tier stont
hi sat al stille emmertoe
ochte hi gheen arch ne hadde doe
ende waende dat die aventuren
noch langhere souden duren
alse die schichte waren leden doe
loken alle die vinsteren weder toe
met sulken storme ocht met allen
dat palays soude neder vallen
het wert donker daer binnen daer af
want die mane luttel clareiden gaf
doe quam ute ere cameren te hem wart
een wonderlijc groet liebart
bohort spranc op na dien
alse hi den liebart hadde gesien
ende trac sijn suert alsoe houde
om dat hi den liebart slaen woude
die liebart quam jegen hem te handen
beide met clauwen ende met tanden
ende toghene metten scilde soe
dat hi wel na was gevallen doe
bohort die herte hadde ende cracht
hielt hem daer jegen met sulker macht
dat hi den liebart enen slach gaf
dat hi hem dat hoeft sloech af
ende hi viel doet vor hem neder
doe sat hi op dat bedde weder
alse hi geseten was hi vernam
dat dat selve serpijnt ut quam
dat mijn her walewein daer te voren
hadde gesien alse gi mocht horen
dat soe vresselijc was int opsien
dat elc man hem daer af mochte ontsien
het nes varwe in ertrike
men ne haddere an vonden die gelike
het hadde rode oghen die bleken
gelijc colen die sijn ontsteken
het quam gegaen over lanc
ten paleyse i cleinen ganc
het warp ut vlamme ende vier das
tien tiden niet vele ne was
het ginc met sinen sterte spelen
alse kindere doen met haren juelen
ende in sijn vorhoft stonden
letteren gescreven tien stonden
die bohort alte handen las
biden lichte dat daer doe was
van sinen oghen die bernden claer
ende hi vant gescreven daer
dit es die betekenesse
vanden coninc arture gewesse
alst serpijnt in die middelt quam
vanden paleyse bohort vernam
enen lupart fier ende wreet
jegen hem daer risen ghereet
dat serpijnt liep op hem tier stede
ende warp uut vier ende vlamme mede
ende die lupart werde hem soe
dat wonder was te siene toe
ende begreep dat serpijnt te handen
beide met clauwen ende met tanden
soe dat niet ne keerde die lupart
maer ginc emmertoe vorwart
ende wan lant opt serpijnt emmertoe
haddi alsoe starc geweest doe
alse dat serpijnt was tier uren
tserpijnt ne hadde niet moghen duren
bohort hadde wonder wat wesen mach
want hi noit an ij stomme beeste ne sach
also grote overfierhede
alse hi an die ij beesten dede
hi peysde dat betekeninghe
ware van enegher dinghe
ende alsi soe lange hadden gevochten
dat si niet meer gedoeghen ne mochten
dat serpijnt ginc weder ende daer naer
ginc die lupart hine wiste waer
ende alst serpijnt quam ter doren
daert uut was comen te voren
vielt vore die dore ter neder
ende wintelde wech ende weder
ende hadde recht die manyere
na die beeste die werpen sal sciere
alst een stucke hadde gelegen
alsoe alse sulke beesten plegen
begonst ten monde sine
ute werpene cleine serpentkine
wel tot c ende tien stonden
die cleine serpentkine begonden
jegen tserpent te vechten saen
want si woudent te doet slaen
dat serpijnt was van groter were
ende vochten soe sere
dat die serpentkine verslagen waren
ende dat serpijnt bleef doet twaren
bohort hadde meerre wonder van dien
dan van dinghen die hi hadde gesien
hi wiste wel dat betekeninghe
was van enegherande dinghe
mettien heeft bohort vernomen
i man ute ere cameren comen
ontverwet magher ende bleec
die bat enen doden dan enen levenden geleec
hi sach an sinen hals hangen
te gadre gewonden ij slangen
dine staken harde gedichte
beide in hals ende in hansichte
hi clagede ende weende sere
ende seide ay god soete here
waer omme verdiendic noit die pine
daer mi dus in staet te sine
god sal tenegher tijt comen die ghone
die macht sal hebben mi te done
uten onwille daer ic bem
aldus ginc hi clagende hem
hi droech vor hem ene harpe doe
die rike sceen ende diere toe
want si was verchiert menechfoude
met dieren stenen ende met goude
die man ginc sitten daer naer
in enen guldenen zetel daer
die daer stont ende alsoe plach
daer te stane nacht ende dach
hi tymperde die harpe eer iet lanc
ende begonste harpen enen sanc
maer hi weende emmertoe
bohort verstont ant herpen doe
daer hi den man in sach wenen
dat hire in sanc woude menen
die van josephe van aramathyen was
hoe onse here hem halp das
dat hi in groten bertangen quam
hi hoerder bat na ende vernam
dat was van ere disputeringhe
die wilen hadden onderlinghe
joseph ende orphei die tovernare
die wilen sochten nader niemare
den casteel van toveryen die stont
in die mersche van scollant tier stont
ende alse hi dat hadde gedaen
hi stont op ende seide te bohorde saen
dat ghi hier let es over niet al
want die daventuren sal
te hoefde bringhen vanden grale
hi sal die aventuren wale
te hoefde bringen die gi hebt gesien
ende hi sal mi mede tot dien
loesen uter pinen daer ic in ben nu
ghi moghet wel en wech gaen voghet u
bohort vraghde den man doe
hoe hi die slangen gedoeghede soe
ane den hals dine pijnden soe sere
hi seide ic moet gedoeghen here
god wrect op mi nu daer mede
mine grote hoverdechede
daer ic mede was besmet vor desen
ende mochtic quite wesen
met deser pinen in ertrike
dat ic niet ne ware ewelike
verdoemt ic sout over geluc prisen
want ic hebbe in soe vele wisen
mi besondecht sonder waen
en soe vele quaets gedaen
dat icse qualike heden den dach
met ertscher pinen gebeteren mach
ic hebbe pine lieve vrient
die ic doghe herde wel verdient
ende hi sciet van bohorde mettien
dat hine niet meer ne mochte sien
daerna heeft bohort vernomen
dore ene vinstere ene duve comen
die in haren bec alse hem dochte
een gulden wieroc vat brochte
ende voer in die camere na dien
daer men uut comen hadde gesien
dat grael te voren ende alsoe saen
quam daer binnen sonder waen
die soetste roke alse hem dochte
die in ertrike wesen mochte
ende hi sach uut ere camere daer
iiij scone kindere comen daer naer
die bohort te wondere ane sach
om die grote scoenheit diere an lach
hem ne dochte niet van desen
dat ertsche kindere mochten wesen
si droghen iiij bernende stallichte
op iiij kandelaers ende al rechte
vor hen was een wieroecvat daer
daer volghde een out grau man naer
met papen gewaden nochtan
ne hadde hi gene casoffle an
hi droech vor hen lieden i spere
ende soere bohort op sach mere
soe hi hem meer te mayerde doe
want hi sach lopen emmertoe
alse hem dochte in sinen moede
vanden spere drupple van bloede
ende si bequamen hine wiste waer
bohort peysde wel daer naer
dat hi heilege dinc hadde gesien
hi stont op ende neech hen bi dien
die man quam doe tote bohorde
ende seide tot hem dese worde
her riddre gi sijt die beste man
ende die zuverste daer an
die noit hier binnen quam vor nu
van arturs hove dat secgic u
ende alse ghi comt in arturs hof
suldi u moghen beroemen daer of
dat ghi dat wrakespere hebt gesien
maer gine sijt niet vroet van dien
noch wat dat te secgene es
noch ne sult sijn sijt seker des
vore sinen meester sal hebben vonden
tvresselike sitten vander tafelronden
ende bi hem diere in sitten sal
suldi die waerheit weten al
vanden spere wijt hier brachte ter stede
ende wanen dat quam mede
niet bedi hadde hem lanceloet alsoe
ghehouden alse gi hebt gemict emmertoe
u te houdene van al desen saken
hadde hi wel inde moghen maken
want men ne vint in al ertrike
van ridderscape sine gelike
maer hi es soe verquaets in dander side
dat al die dueght die nu ten tide
in hem sijn soude es al doet
om die luxurie die in hem es groet
doe sciet van hem die goede man
ende ginc in ene camere dan
onlange daer na sach bohort
xii joncfrouwen comen vort
gecleet ende berect aermelike
si quamen gegaen mackelike
maer sine spraken niet een wort doe
si weenden soe sere emmertoe
het ne hadde soe hart man gesien
hem ne hadde ontfaermt van dien
si quamen ter cameredore
ende letten ende cnielden daer vore
si dreven grote droefhede
ende bohort verstont mede
dat si daer deden hare bedinghen
hine wiste wat secgen van dien dinghen
hi peisde dat al betekenesse was
ende ware gherne bevroet das
hi vraegde ere vander joncfrouwen
twi si waren in sulker rouwen
ende soe qualike gecleet ay here
seide si houdt uwen peys nu mere
ende laet ons lieden doen dat wi
sculdech te doene sijn bedi
gine mochter nu niet af weten
mettien es hi opt bedde geseten
die joncfrouwen scieden dane
ende begonsten en wech te gane
omtrint middenacht sach bohort mede
vor die camere soe grote claerhede
alse ochte die sonne ware daer doe
ende die claerheit wies emmertoe
hi stont op ende quam ter dore saen
ende alse hire in woude gaen
sach hi ghereet i scone suert
hem te slane ginge hi inwert
hi trac hem achterwart mettien
alse hi daventure hadde gesien
hi peisde wel ende hem dochte
dat van gods halven sijn mochte
nochtan sach hi inwart saen
ende sach daer ene tafle staen
op iiij spillen cierlike
die scone waren ende rike
ende beset menechvoude
met dieren stenen ende met goude
ende noch was meer wonders daer
alse gi welt sult horen hier naer
op die diere tafle ende rike
stont dat heilege grael cierlike
met enen witten samite doe
bedect datter gemaect was toe
vor die tafle was een man eerlike
gecleet na biscops gelike
hi cnielde daer over sine knien
ende hi stont op onlange na dien
ende ginc ten heilegen vate daer
ende dede af dat samijt daer naer
dat hire daer op licgende vant
daer quam soe grote claerheit thant
datmen in ghere manyren
meerre ne mochte visieren
soedat bohorde dochte das
dat hi in die oghen geslagen was
van enen scine die hem dochte
dat vander sonnen comen mochte
hi wart soe te barenteert van dien
dat hi niet ne mochte sien
soedat bohort ene stimme horde
die tot hem seide dede worde
ne com niet vordere bedi du
ne best niet werdech te siene nu
vanden verhoelnen saken nu mere
hier binnen dan du saeghs ere
ende doestuut du sals daer mede
dine macht verliesen in dine lede
van gane van siene  ende suls wesen
alse een stucke houts vort an na desen
dat grote scade wesen soude
du best stout ende wert van dire oude
alse bohort dat hadde verstaen
hi keerde weder ten bedde saen
ende hine sach niet en twint tier stont
maer hi gevoelde hem gans ende gesont
vander wonden die hi ere
ontfaen hadde vanden spere
hi ginc omtrint ende sochte
dat bedde dat hi niet vinden ne mochte
alse hijt gesocht hadde al omtrent
sat hi neder opt pavement
in deser manyren was bohort
al daer toten daghe vort
in sorghen daer af ende in vresen
dat hi vort an blint soude wesen
ende hadde mijn her walewein gehort
feeste van sanghe weder ende vort
daer binnen als hire was ere
die loefden gode onsen here
bohort horde vele meer das
binnen dien tide dat hi daer was
hi was harde blide dat hi quam daer
ende bleef daer al den nacht daer naer
sonder rusten ende slapen ende was vervart
dat hem onse here balch te hem wart
alse hi sach den dach darf das
vraghen ochte hi blide was
hine was noit blidere van ere dinc
doe quam daer pelles die coninc
ende sine scone dochter daertoe
ende vele ridders die waren blide doe
alsine vonden gans ende gesont
die coninc seide tot hem tier stont
bohort wi hebben gewesen
om uwen wille in vresen
wine waenden niet hebben vonden u
alsoe gesont alse gi sijt nu
want hier ne bleef noit ere
ridder aldus die sonder onnere
daer af sciet ochte starf sonder gi
het es u scone comen daer bi
bohort bleef daer dien dach sonder waen
die coninc ne woudene niet laten gaen
si deden hem alle grote ere
ende waren daer af blide sere
om dat sine aventure wel verginc
doe seide tot hem die coninc
lieve vrient wats u te nacht gesciet
saghedi minen vader te nacht iet
int paleys van aventuren
ic ne kins niet sprac bohort tier uren
hets die vermincte coninc seide hi
ende heet die coninc visschere twi
hi verminct was salic u seggen te hant
hi was die scoenste riddere diemen vant
in sinen tiden ende die beste man
hem quam dese mesquame an
omdat hi di forche dede
dat hi trac i suert uter scede
dat en gheen man sculdech ne was
ute treckene vor das
dat die ghene uut toghe die sal
die aventuren inden al
vanden heileghen grale ende hi
was vanden suerde gewont bedi
dat hijt uut trac ende es verminct al
in sijn been ende hine sal
daer af niet moghen genesen
eer die goede riddere sal comen wesen
die hem alsict hebbe vonden
bestriken sal sine wonden
metten bloede daermen af seeght
dat vanden spere te drupene pleeght
here ic ne saghene niet sprac bohort
maer om gode bericht mi vort
die waerheit vanden bloedenden spere
dat mi doet wonderen harde sere
want ic saghere drupple uut gaen
oppenbarlike sonder waen
ic soude gerne weten wat ware
ay bohort seide die coninc daer nare
het en es gheen recht datmen u
die waerheit daer af ontdecke nu
noch oec eneghen anderen man
maer si sal ontect sijn nochdan
u ende anderen lieden al
alse die leeste queeste sijn sal
onderstaen vanden heilegen grale
daer die ridders sulen altemale
om pinen van ertrike
dan salment weten gewaerlike
ende anders niet dan tien tiden
bohort seide ic sal dan ontbiden
bohort bleef al dien dach daer
ende den nacht mede daer naer
maer hine lach niet tier uren
int paleys van aventuren
sanderdaeghs maecte sine vart
bohort van danen te hove wart
ende reet daer hi sinen wech nam
tes hi bi kamaloet quam
maer van dat hem daer es gesciet
en sprect daventure niet
maer daventure sal u
van lancelote secgen nu
dit sijn der aventure worde
alse lancelote sciet van behorde
dat hi reet tes hi was comen
daer si dat licht hadden vernomen
ende hi was berect alsoe
dat hi meerre noet hadde doe
der rasten ten selven tiden
dan dat hi ywerinc soude riden
want hi sere vermoit was dien dach
alse hi quam daer hi dlicht sach
vant hi daer ij pawelgoene gerecht
ende in dat een vanden ij was dlecht
want daer ij kersen bernden in
in dander en was gheen lecht meer no min
hi ginc in daert lecht was te hant
daer hi ene scone joncfrouwe vant
op een bedde ende vor hare een naen
die lelijc was ende ongedaen
alse lanceloet quam daer binnen
groette hi die joncfrouwe met minnen
ende si hem weder hoveschelike
hi sprac ter joncfrouwen vriendelike
joncfrouwe ic ben dat secgic u
een wandelende ridder nu
ende moede van dat ic hebbe gereden
ende ben comen hier ter steden
daer mi bracht heeft aventure
ende bidde u nu ter ure
op hovescheit ende op minne
dat ghi mi herberget hier inne
ende sal morghen alsoe saen
alsic den dach sien mach henen gaen
die joncfrouwe seide alsoe houde
dat sine gerne herbergen soude
maer sine hads gene macht
haddic u gheherberght seide si te nacht
mijn amijs soude alse hi quame
ute steken dies soudic hebben scame
hierbi ne willic mi niet nu
onderwinden te herberghene u
ic bidde u op minne
dat gi wech vart van hier inne
dat ne mach niet sijn seide hi saen
want ic ne wiste waer gaen
si seide gi moeght wildi
met crachte herbergen met mi
maer bi minen wille ne saelt niet wesen
want ic ben dus in vresen
vonde u mijn amijs hier alse hi quame
dat hijs hem te mi wert name
lanceloet antwerde hare dan
hier ne comt tavont binnen man
daer ic uwen peys niet jegen ne make
ghi moeght doen seide si dese sake
bi crachte het sal mi leet wesen
comt mi enech quaet van desen
lanceloet dede sinen helm af doe
ende onbreidelde sijn pert toe
hi quam toter joncfrouwen daer nare
ende vraghde hare wanen si ware
ic ben here antwerde si hem
van desen lande ende ic bem
des conincs nichte des sijt gewes
die coninc van c ridders es
ende sijn comen van enen tornoye nu
die heden was dat secgic u
te penigne vor den casteel
wi quamen hier spade een deel
ende vernachten dat wi hier saen
onse pawelgoene moesten slaen
binnen dat si in dese tale waren
quamen daer ij ridders gevaren
die riddere die daer irst quam doe
sprac dus lancelote toe
her riddere wie gaf u daer of
dat gi hier binnen quaemt orlof
ic ne hadde ghenen orlof das
sonder dat soe mijn wille was
ende datter mi die noet dreef toe
alse diene wiste waer herbergen doe
hi seide ne hebdijs gheen ander warant
soe moetti die herberge rumen te hant
want gine moeght hier niet
langere bliven wats gesciet
lanceloet antwerde here
gi moght mi wel herbergen tramere
ende ic sal morghen alsoe saen
alsic den dach sie henen gaen
ende ic mochte u noch doen here
hier na alsoe grote onnere
alse gi mi wilt doen seide hi vort
die riddere antwerde dit sijn wort
maer wildi ochte ne wilt mede
ghi moet hier rumen dese stede
lieve here sprac lanceloet tien tiden
waerwart magic dan riden
dese bosch es ongeweget sere
ende ic ne wiste waerwert gaen tramere
ic ne soude den wech niet gehouden nu
ic ne wiste waer gaen secgic u
alse die riddere die worde vernam
hi balchs hem sere ende wert gram
ende ginc daer hi lanceloets helm vant
ende warpen uten pawelgoene te hant
doe nam hi enen loetcloppel daer
die vresselijc was ende suaer
ende seide dat hine slaen soude
hine ginge wech alsoe houde
lanceloet balch hem doe te hande
ende woude wreken die scande
hi ginc daer hi sinen helm vant
dien hi vaste op sijn hoeft bant
ende hi breidelde sijn part
ende bant ane ene eyke ter vart
hi keerde toten riddere doe
ende hi sprac hem aldus toe
her riddere ghi hebt geworpen mi
ute ure herberghen ende bedi
blivic hier tavont sijt seker des
wedert u lief ochte leet es
hi sloech op hem metten suerde
ende die ander wischde soe herde
dat dat suert vanden helme gleet
ende in die slinke scoudere sneet
dat hise al metten aerme sloech af
ende die dien slach hadde gaf
enen droven crijsch ende groet
ende seide ay god ic ben doet
hi viel in onmacht ende die joncfrouwe
dreef utermaten groten rouwe
ende alse die ander ridder sach
sinen broder die daer doet lach
hi sprac te lancelote tier tijt
riddere ic ne weet niet wie gi sijt
ghi hebt mi mesdaen harde sere
ende gi mocht mi houden emmermere
over quaet ware dat sake
dat ics name en ghene wrake
daerna trac die riddere sijn suert
alse lanceloet dies geware wert
hi slogene opt hoeft metten suerde
dat hi vor hem viel ter eerde
ende hi trac hem den helm af
ende metten slage die hi hem gaf
met sinen helme was hi mesmaect soe
dat hi hem bat genaden doe
ende seide edel riddere ende vri
om gode laet mi leven bedi
gine wint niet ane mine doet
wiltu mi vergeven seide lanceloet
die doet van dinen broder ic saldi
genaden doen hi seide ja hi
lanceloet lietene leven
alse hijt hem hadde vergeven
lanceloet seide tot hem wetstu
eneghe herberghe wijstse mi nu
hier es ene hermitagie bi
daer ic u sal leiden seide hi
daermen u wel onthalen sal
want men herbercht daer die ridders al
hi leidene aldaer te hant
alse lanceloet den hermite vant
hi seide waert hem bequame
dat hi gerne die herberge name
die hermite herbergedene saen
ende ontfinckene wel sonder waen
sanderdaeghs quam lanceloet vort
alse hi messe hadde gehort
hi nam orlof an sinen wert
ende reet ten foreeste wert
alse die wel gerne horde
eneghe nymare van bohorde
maer hine horder niet af doe
hi sochtene lange alsoe
lanceloet hadde harde heet
omtrint middach daer hi reet
ende hi vant in enen pleine
ij joncfrouwen bi ere fonteyne
die onder ij ormen saten
beide gader ende aten
lanceloet ontboet hen goeden dach
al van verren alse hise sach
ende si stonden op na desen
ende hiettene willecome wesen
si baden hem dat hi woude beten
ende met hen comen eten
si waren allene sonder waen
sonder dat met hen was een naen
hine liet hem niet bidden sere
hi hadde rustens ende etens ghere
hi beette ende dede den helm af
die naen brachte water dat hi hem gaf
ende alse hi was geseten
hi begonste spelen ende eten
ende spreken vriendelike sprake
hi was daer wel te gemake
na etene sach hi comen te hem wart
ene joncfrouwe met groter vart
die op hem riep ay ridder vri
om gode hebt genaden op mi
ende ne laet mi vor u niet slaen doet
alse dat sach ende hoerde lanceloet
hi namse in sinen aerme daer
ende hietse wesen sonder vaer
u ne sal niet binnen dien
dat gi bi mi sijt messcien
die joncfrouwe riep op hem daer naer
ay here siet dien duvel daer
die mi doden wille ende om niet
lanceloet keerde hem omme ende siet
i riddere met groter vart
met suerten wapenen comen te hem wart
lanceloet liep al te hant
ende nam sinen helm ende bant
maer eer hem gereiden mochte lanceloet
hadde die riddere die joncfrouwe doet
lanceloet hads soe groten rouwe
alse hi doet sach die joncfrouwe
dat hi waende ute sinen sinne varen
bedi hi sach wel twaren
dat si bi hem verloes dleven
sine ware bi hem niet bleven
maer dat hise troeste daer toe
dat hi hare helpen soude doe
hi was drovere van desen
dan hi in langen hadde gewesen
hi sat nadien op sijn part
ende reet na den riddere metter vart
hi reet soe verre dat hi quam
buten foreeste daer hi vernam
den suerten riddere int grone
voere iiij pawelgoene
daer hi sprac jegen ij joncfrouwen
lanceloet riep op hem bi trouwen
ghi sijt doet sonder letten mere
die joncfrouwen riepen ay here
ghenaden wat es u gesciet
ne doet onsen broder niet
hine achte niet op hare wort
maer hi reet vaste vort
ende die ander woude ontflien
dat hem niet ne mochte gescien
want hem lanceloet enen slach gaf
dat hem dat hoeft verre vloech af
lanceloet ne sach niet weder
maer hi droech sijn hoeft neder
alse die hadde rouwe groet
om die joncfrouwe die soe was doet
lanceloet reet dus drove ende gram
al den dach tes die nacht quam
hi herbergede dien nacht
met ere vrouwen van groter macht
dine harde wel ontfinc doe
sanderdaeghs stont hi op vroe
hi reet dien ende den anderen dach
soe dat hi svierden nachts lach
daer hi geherberghet was
met enen foreestier alsict las
hi lach in ene scone camere daer
die den wege stont harde naer
daer hem soe grote heyte toe quam
dat si hem dat slapen benam
hi ginc te ere vinsteren staen
in himde ende in broec saen
om hem te vercoelne daer
ende die mane sceen herde claer
dat men wel mochte sien van dier steden
alle die bider straten leden
soe dat hi enen riddere comen sach
al gewapent van daer hi lach
sijn pert hadde sere gesueet doe
hi riep lude ontoe ontoe
die van binnen waren worden
in slape dat sijs niet ne horden
onlange daer na heeft hi vernomen
ij ander ridders op hem comen
die op hem gingen met suerden slaen
ende hi vraghde hen lieden saen
ay heren wat heeschdi mi
si seiden wi selen doden di
wat wetti dan wie ic ben
ik kinne di wel sprac deen tot hem
bi dinen wapenen dattu
keye die drossate best nu
die bloeste riddere van ertrike
si liepen hem op dapperlike
ende hi weerde hem soe hi best conde
lanceloet wapende hem tier stonde
ende brac die yserine vinstre doe
ende quam metten getrecten suerde toe
den iersten dien hi gerochte
sloech hi metten suerde soe onsochte
dat hine dede vanden perde
neder vallen op die eerde
hine wout niet laten daer an
hine liep hem op nochtan
hi trac hem den helm af
ende warpene wech ende gaf
hem soe groten slach ende soe stranc
dat hem dat bloet ten nese uut spranc
alse hi hem sach alsoe begaden
bat hi lancelote genaden
ende seide hem dat hi varen soude
gevaen daer hine sinden woude
lanceloet liet dien ende ginc te hant
daer hi keyen vechtende vant
die sere vermoit was doe
hi sprac aldus keyen toe
here keye laet mi over u
jegen desen riddere vechten nu
hi versnaert u te sere sonder waen
ende hi ne sal jegen mi niet gestaen
keye bewaende hem te hant das
dat die ghene lanceloet was
ende es vanden riddere gegaen
lanceloet bestontene saen
hi slogene opten helm soe
dat hi ter eerden viel neder doe
alse die gene ter eerden lach
ende sijn hoeft onghewapent sach
ende hi wel geware wart das
dat lanceloet beter riddere dan hi was
bat hi hem genaden saen
ende geloefde hem dat hi soude gaen
daerse lanceloet senden woude
lanceloet riepse beide alsoe houde
ende seide ghi heren gi sijt
mine gevancne nu ter tijt
ghi moet doen dat ic u bevelen sal
si seiden si soudent doen al
ic bevele dan u beiden
dat ghi sijt bi ure sekerheiden
in sinxendaghe in arturs hof
ende gi u bekint daer of
dat ghi te gane sijt ghereet
in vancnessen daert u die coninc heet
ende dat u keye die drossate daer
den coninc gevaen sint oppenbaer
die ghene voeren darwart saen
ende die van binnen waren opgestaen
ende hadden genen strijt gesien
si droghen overeen van dien
dat hare gast was goet ende wart
si onteden die dore metter vart
omdat hare gast alse hen dochte
niet wel weder in comen ne mochte
ter vinstren daer hi ute spranc
si quamen weder in eer iet lanc
daer si groet licht ontsteken vonden
ende ontwapenden hen tien stonden
men brachte keyen tetene daer
ende si gingen slapen daer naer
alse keye lancelote kende
hi was harde blide ende
hi seide here sekerlike
wel consti sceden vroedelike
vanden tornoye daer wi al stille
een stuc lagen dor uwen wille
lanceloet seide saeghdi mi daer
ja ic here hets mi oppenbaer
ghi staect mi soe af met allen
dat ic den hals na brac metten vallen
hi seide daeraf ne sidi
niet sculdech te wanconnen mi
ic ne kinde u niet ende te sulker stede
nees nieman vrient noch maech mede
nu segt saeghdi mordrette daer
keye seide jaic daer naer
dat die tornoy al was leden
was hi vonden ter selver steden
daer die tornoy was soe onsochte
mesmaect dat hi hem niet keren ne mochte
ende hi voer in ene leitiere
te hove wert daer na sciere
wie mesmaecten soe bericht mi das
walewein gaheret ende gurrehes
berectene soe tier stonde
dat hi u niet gevolgen ne conde
lanceloet seide soe vele wan hi
dat hi niet ne volghde mi
hadde hi bi mi geweest doe
hine ware niet mesmaect alsoe
sanderdaeghs stont op lanceloet vroe
ende hi riep keyen doe
dien hi niet gewecken ne mochte
hi sliep soe vaste ende soe sochte
lanceloet dede an keys wapine
ende waende hebben gehadt de sine
soe dat die wert van daer binnen vernam
doe hi neder int hof quam
die tote lancelote seide dan
ghi hebt uwes gesellen wapene an
hi loech alse hijs wart geware
ende hi seide daer nare
ic ne mach mi niet ontwapenen nu
segt mijn heren keyen ic bids u
dat hi wille nemen die mine
ende al voeric en wech die sine
ic ne namse wetende niet
hi reet alse hi van danen sciet
toter prijmtijt ende hi quam
daer hi ene brucge vernam
over een groet diep water gaende
hi vant vor die brucge staende
iiij scone pawelgoene ende rike
van siden gewracht cierlike
ende an elc hinc een wit scilt doe
ende an elc stonden gericht ij speren toe
daer saten iiij ridders voren
al wel gewapent ten doren
tierst dat sine hadden versien
sprac deen toten andren drien
hier comt van arturs hove i tonswart
dander seide hine heeft gheen rewart
van ons lieden want het es
keye die drossate sijts gewes
die onwerste die es in arturs hof
wi sulen meer scande hebben daer of
dan eren in allen manyren
eest dat wine asselgieren
ende men salre mede houden sceren
so latewine dan quite veren
antwerde daer een ander vort
lanceloet verstont hare wort
hi leet vor hen ende hi ne sprac
niet i wort alse hi op die brucge trac
alse hi leet in deser manieren
seide die een vanden iiij
nu es mijn her keye harde fier
die dor ons allen es leden hier
ende ons te grotene veronwert
ic mote varen hinderwert
ne doe ic hem niet sine dorperheide
becopen ende sijn part nemen mede
een ander seide gi ne sult  here
het ware meer scande dan ere
al staectine af in alre wijs
gine gecreghets nimmeer prijs
hi dede wel dat hi sculdech was
hi heeft over al den name das
dat hi die quaetste es talre stonde
vanden hove ende metten quaetsten monde
hier bi ne darf u wonderen niet
dat hem die dorperheit es gesciet
hi heefter meneghe gedaen
latene den duvel volen gaen
enen naen ochte ere joncfrouwen
mote hi toe comen dine blouwen
nyman anders ne mach ons wreken
die ander seide dit spreken
wat soe mi daer af gesciet
dit ne mach hem hulpen niet
ic sal hem doen dat ic seide
hi sat op sijn pert sonder beide
ende reet na lancelote ter vart
hi seide ridder kert u te mi wart
ochte ic sal u van achter bestaen
dat sal u meer te scanden gaen
lanceloet loech om dat die ghene das
doe waende dat hi keye was
hi keerde hem ten riddere wart
die op hem quam met groter vart
ende brac op hem sijn spere
lanceloet was sulker were
dat hi den anderen dede vallen
vander brucgen int water met allen
ende hi reet wech sire verde
die andre saten op hare perde
si reden na ende riepen saen
her keye gi ne sult ons niet ontgaen
alsoe alse gi waent ende hi bleef daer
al stille houdende daer naer
alse hise sach comen te hem wart
hi sloech op hen met sporen tpart
ende hi stac den iersten soe
dat hi viel int water doe
hi stac enen andren vanden perde
dat hi viel gequetst ter eerde
in sine scoudere van ere wonde
ende sijn spere brac ter stonde
soe dat hi trac sijn suert na dien
ende die vierde die hadde gesien
die iij joesten die hi dede
ende dat hi op hem quam mede
hi wert soe vervart dat hi vloe
lanceloet ne woudt niet laten alsoe
hi volghde hem ter vart
ende hi was geseten op een goet part
hi achterhaeldene metten perde
ende stakene ter eerde
dat hi niet weder ne mochte opstaen
hi reet op hem metten perde saen
ende quetstene harde suare
ende beette vanden perde daer nare
ende trac hem den helm ave
het ne ware dat hi hem opgave
hi seide hi soudene slaen doet
die gene lach in sulker noet
hine mochte niet antwerden doe
omdat hi lach in onmacht soe
ende lanceloet die doe wel sach
datter grote quaetheit an lach
doet te slane al sulken man
hi lietene gnoech rusten dan
tes hem sijn adem weder quam
ende die oghen ontdede ende vernam
waer te sinen hoefde stont lanceloet
met enen getrecten suarde bloet
ende woude hem dat hoeft afslaen
hine gaven hem op gevangen saen
hi bat hem genade ende hi
seide ne doet mi niet ridder vri
maer laet mi leven ic sal
doen dat gi mi bevelen sult al
ende hi sekeret hem al daer
lanceloet vraghde hem daer naer
ochte hi wiste wie hi ware doe
dander antwerde daer toe
ghi sijt mijn her keye doe seide hi
nadat ic keye ben bevelic di
dattu in sinxendaghe sijs
in conincs arturs hof in alre wijs
ende van keys halven saen
di der coninginnen geefs gevaen
ende daert alle die liede horen toe
dattu oppenbare seghes hoe
keye verwan u alle iiij
ende hi ghelovet in dire manieren
lanceloet sat op na dien done
ende quam ten enen pawelgoene
daer hi i cort stijf spere nam
ende alse hi op die brucge quam
lach die een ridder verdronken daer
hi reet int foreest daer naer
daer hi ontmoete waleweine
ende minen here yweine
ende sinen broder hestore
van mares ende sagrimore
ende mordrette die was al gesont
ten castele mellijn tier stont
darne liet dien nacht te voren
mijn her ywein alse gi mochi horen
alse sine saghen si waenden das
dat keye die drossate was
si sloghen doe int foreest
doe seide sagrimoer die alre meest
wonderlijc was tote waleweine
lust u in desen pleine
nu ten tiden ene joeste sien
mijn her walewein seide van wien
hi seide van keyen ende mi
siet waer hi peisende comt ochte hi
ende sijn lief onder hen beden
nu ter wilen waren versceden
walewein antwerde die een
mochte hem quetsen van u ij
hoe datter walewein sprac toe
hi reet te lancelote wert doe
al dat hi mochte met gheninde
ende lanceloet dine niet ne kinde
richte jegen hem metten perde
die ander stakene soe herde
dat sijn spere op die borst brac
ende lanceloet bat neder stac
den anderen dat hi ter erde
neder viel met sinen perde
lanceloet leet over mettien
sonder enech weder sien
alse hestor wart geware das
hi peysde dat keye niet ne was
maer een ander ridder dine versloech
ende alsoe sine wapine droech
hi sprac mijn heren waleweine toe
dat hi sijns wilde ontbeiden doe
hi reet op lancelote ende stac
dat sijn spere scone brac
lanceloet stakene soe weder
dat hi ter eerden viel neder
ende in den arm soe wonde
dat dat bloet uutspranc tier stonde
alse die ij gesellen dat hadden gesien
si waren tonpayse van dien
ende vloecten die wile daer naer
datmen begonste josterens daer
walewein seide wat sal dit wesen
wi sijn sere bedroghen bi desen
dien wi waenden dat keye was
her ywein seide sijt seker das
dat hijs niet en es ontbeit na mi
ic sal josteren soe wie dat hi si
hi voer te hant te lancelote wart
ende reet op hem soe metter vart
dat hem die scilt spleet een deel
maer die halsberch bleef gheel
lanceloet stakene weder soe
dat hi ter erden moeste vallen doe
alse min her walewein dat vernam
hi was harde drove ende gram
hi seide nu ne sijnre nimmere
af te steken god here
hets sotheit oplopen i man
daer men ghene kinnesse heeft an
wie soude hebben gewaent vor desen
dat an desen man hadde gewesen
soe sonderlinge grote preuschede
alse hi heeft getoent hier ter stede
hi liet sijn spere sinken metter vart
ende reet te lancelote waert
alse die wat doen ne wiste hi was so gram
ende lanceloet die jegen hem quam
seide tot hem selven ware dat sake
dat sijn spere niet ne brake
te dien lope dat hi daer brochte
dat hijs hem beloven mochte
dat hem wel diende sonder breken
hi hadder mede af gesteken
iij starke ridders al itowart
si onderliepen hen met groter vart
ende mijn her walewein hi stac
op lancelote dat sijn spere brac
lanceloet diere hem sere dede toe
stac op heren waleweine doe
dat hi dede scuren bede
den scilt ende den halsberch mede
dat hem dyser in die scoudere liep
maer dat ne was niet soe diep
dat hi iet gequetst was sere
lanceloet hadde soe starc dat spere
ende stac op hem soe herde
dat hi ter eerden viel metten perde
lanceloet trac te hem wart na dien
die glavie sonder weder sien
ende sagrimoer die eerst was
afgesteken alse ic las
hadde al toe gesien te allen
joesten die daer waren gevallen
hine mochte niet swigen tier stont
alse hi lancelote sach gesont
maer hi seide tot hem tier tijt
ic ne weet her riddere wie gi sijt
maer alse gi in uw lant sult comen
suldi u mogen beroemen
dat gi af hebt gesteken
met enen spere sonder breken
minen here waleweine
ende oec minen heren yweine
ende hestore van mares
ende sagrimore sijt seker des
dat ghise alle af hebt gesteken
alsen lanceloet hoerde spreken
was hi sere tongemake
hine wiste wat doen dor die sake
hine woude niet keren bi desen
om dat hi niet ne woude bekint wesen
dat si wisten wie hi ware
ende hi peysde daer nare
voerde hi sinen scilt dat hi te hant
van hen lieden soude sijn bekant
bi datmen hem volgen soude
hi warpene en wech alsoe houde
ende reet ten foreeste wart
al dat hi mochte met groter vart
wenende met grote sere
ende vloekende die wile sere
dat hi wart geboren dor das
dat hi soe ongevallech was
wel magic ongeval tellen
dat ic bejage an mine gesellen
scande ende oec onnere
die ic sculdech ware sere
te eerne in allen manieren
en te diennen sonder falgieren
dus voer lanceloet tongemake
ende drove om die sake
dat hi mochte hebben mesdaen
alse hi lange hadde gegaen
sach hi op sijn part dat was doe
van bloede ende van suete mesmaect soe
ne hadde gedaen sine cracht groet
dat ware over lanc doet
hi peisde hi soude vort dien dach
rusten dor sperts wille ende hi sach
beneden hem ij pawelgoene
gericht ende ene loedse int grone
hi voer te hant daer wart
als hire quam hi bant sijn part
an enen boem dat rustens hadde noet
doe ginc int i pawelgoen lanceloet
daer hi ene joncfrouwen sach
in ene couche daer si lach
die hi hadde gesien alse hem dochte
menechwarf maer hine mochte
niet gepeisen wie si was noch doe
soe dat hi hem bepeisde doe
dat dat die selve joncfrouwe was
dine vanden venine ghenas
ende die geloeft hadde mede
te houdene hare zuverhede
dor hem den tijt die si leven soude
hi groettese alsoe houde
ende si hem dies gelike
si was joncfrouwe van ertrike
die hi meest minde doe seide hi
joncfrouwe suldi herbergen mi
si vraghde hem wanen hi ware
van arturs hove antwerde hi hare
soe salic u herbergen dan
dor die minne vanden besten man
vander werelt na minen gelove
die oec es van arturs hove
vergave god dat hier nu ter tijt
ware also gesont alse gi sijt
ic soudere blidere wesen ave
dan ochtmen mi den besten casteel gave
dien die coninc artur heeft nu
dat ne mach niet wesen secgic u
want hi es verloren dats waer
dies es wel onderhalf jaer
dat es scade ende jammer groet
ay joncfrouwe seide lanceloet
ic kinne u bat dan gi waent nu ter tijt
ic weet dat ghi die joncfrouwe sijt
die houdt dor die minne van hem
u suverheit si seide ic bem
die des hebbe gedaen gelof
ende vorworde sal houden daer of
en es dat niet sotheit seide hi
ne ware niet alsoe goet dat gi
hadt genomen tenen here
enegen hogen man vort mere
daer gi wel ane wart comen
die u gerne hadde genomen
si seide here van desen
hebbic dicke versocht gewesen
van edelren mannen dan ic ben wijf
soe behoude mi god mijn lijf
ic ne sal in ghere manieren
van minen gelove falgieren
ic minne soe getrouwelike
eer ic eer storve sekerlike
dat ic in desen soe wrochte
datmen met mi scernen mochte
alse lanceloet hare worde verstont
hine mochte hem niet decten langere stont
hi dede sinen helm af doe
ende sprac der joncfrouwen toe
ay joncfrouwe ne kindi mi niet
ende alse sine wel besiet
siet si dat die ghene es mettien
die si vore alle man woude sien
si helsdene sere na desen
ende hietene willecome wesen
si seide lieve vrient waer hebdi
soe lange geweest secghet mi
hi seide dat hi meneghen dach
in ere vrouwen vancnesse lach
ende hi seide der joncfrouwen te hant
hoe dat hi iiij ridders vant
int foreest die hi ne kinde niet
ende dat hem jegen hen was gesciet
si sijn mine vrient seide hi
ic wane dat si volgen mi
ende na mi sulen comen sciere
ic ne woude in ne ghere maniere
dat si mi ywerinc vonden nu
joncfrouwe hier bi biddic u
dat ghi mi raet geeft te desen
ne waendic hier niet bedect wale wesen
ic soude te hant en wech gaen
die joncfrouwe antwerde saen
hier omme ne suldi niet henen sceden
ic sal u doen in sulker steden
dat u nyman sien en sal
al gevielt dat si hier comen al
binnen dien dat si van desen saken
aldus onderlinghe spraken
saghen si uut ende vernamen
dat daer ridders ende vrouwen quamen
die joncfrouwe die bi lancelote was
bat te hant lancelote das
dat hi blide ende in hogen ware
hi soude sine comen dare
sulken man van sinen geslachte dien
hi noit met oghen ne hadde gesien
wie es hi dan seide hi
ghi sulet wel weten sprac si
die ridders beetten vor dat pawelgoen
ende die cnapen ende na dat doen
liepen si ten wagene wart
der joncfrouwen af helpen ter vart
ende leiddense daer lanceloet was
alse lanceloet wart geware das
hi spranc op jegen hare daer
si was scone ende oppenbaer
ende sceen wel edel wijf bi ghelike
si seide tot hem vriendelike
sit ende rust u lieve here
ghi sijt lichte vermoit mere
dan ic ben si riep daer nare
hare joncfrouwe ende seide hare
dat si helyan den witten brochte
soe ginc soe si ierst mochte
ten wagene daer die joncfrouwe in quam
daer si een scoen kint ute nam
ende bracht hare vrouwen daer
dat kint en hadde maer iij jaer
die vrouwe cusset tier stonde
beide an oghen ende an monde
ende hadder mede feeste groet
doe peysde in sinen sin lanceloet
dat hi noit vor die ure
ne sach soe scone creature
wies dat kint ware vraghde hi
here hets mine seide si
ne dunket u niet scone wesen
lanceloet antwerde te desen
ic ne sach noit soe scone alst es
van sire oude des sijt gewes
die joncfrouwe van daer binnen sprac toe
lancelote ende seiden doe
wet wel dat kint dat gi siet daer
dat u bestaet harde naer
bohort van gaunes wan dit kint dan
alse hi den tornoy verwan
dien de coninc van bangore dede slaen
daer vele gelove waren gedaen
het en es gheen man siet hi dit kint an
ende hi behorde kinnet dan
hine moet secgen dat sijn kint es
alse lanceloet hoerde mare des
hi was harde blide van dien
ende alse hi tkint hadde wel besien
dochte hem al oppenbare
dat bohorde al gelijc ware
ende hi cusset sere tier stonde
beide an oghen ende an monde
alse die joncfrouwe horde mare das
dat die ghene lanceloet was
daer si soe vele af hadde gehort
goets secgen ende dat bohort
dien si minde boven alle man
hem soe bestont ende ginc an
si dreef grote bliscap tier stede
ende boet hem haren dienst mede
ende hi hare in allen doene
ende die joncfrouwe vanden pawelgoene
telde hem hore bohort quam an
dat hi dat kint an hare wan
hi gelovets herde wel doe
bedi hem was geseit alsoe
van des conincs pelles dochter daer hi
wilen hadde gelegen bi
daer na ontwapendem lanceloet
ende seide hi hadde vrese groet
dat daer comen mochten die iiij
ridders in enegher maniere
ende hem vinden daer inne
oec seide hi der werdinne
hoe gedane wapine si droghen
si seide laet u genoghen
sine sulen al comen si hare
uwes niet werden geware
hi seide hi woude wel alsoe
ende ginc bi des conincs dochter sitten doe
die tot hem seide dese worde
here alse gi siet bohorde
biddic dat ghi hem segt mijn ontbieden
dat op die wile dat wi scieden
dat hi alse getrouwe riddere daer of
dat hi mi sien soude dede belof
binnen desen jare dat hem niet
alse hi mi geloefde en es gesciet
hi en es alsoe waerachtech nu
niet alsic waende secgic u
hi heeft mi gedaen soe here
dat ic ne gelove nimmermere
vremden ridder wats gesciet
dien ic wel ne hebbe geproeft niet
ay joncfrouwe seide lanceloet hi
heeft dit jaer soe vele gesocht mi
dat hi niet wel comen ne mochte tot u
ic bidde u dat ghijt hem vergeeft nu
dat ic tallen daghe na desen
uwe riddere mote wesen
si vergaf hem algader dat
omdats hare lanceloet bat
nu selen wi dit laten staen
ende te sprekene ane vaen
van waleweine ende sinen gesellen
die alle ter erden vellen
daerse lanceloet af stac
nadat die boec hier vore sprac
daventure sprect hier ter steden
alse lanceloet was gesceden
vanden gesellen alle iiij
die hi afstac in sulker maniere
alse die boec hier vore sprect van dien
dat walewein al hadde gesien
hoe lanceloet worp tere stede
sine glavie ende den scilt mede
ende walewein quam daer hi sach
dat ghene ter erden lach
ende seide scilt ic sach u hangen
an soe goets mans hals in onlangen
men es u niet sculdech ter erde
te latene dor sine werde
maer men es u sculdech te doene ere
dor sinen wille vort mere
ic ne late u niet hier bedi
ic sal u te hove voeren met mi
doe warp hi sinen scilt ter eerden
ende nam den anderen met weerden
ende hingene an sinen hals doe
ende nam die glavie toe
hi sat op sijn part metter vart
dandere waren op geseten ytowart
doe seide mijn her ywein gi heren
ic rade dat wi ons daer toe keren
dat wi den riddere volgen ende pogen
ochte wine iet gekinnen moghen
want en es hi niet van arturs hove
men saelt ons trecken te love
moghewine soe betrapen
ochte bi vromecheiden van wapen
ochte bi goedertiernheiden
dat wine te hove leiden
hestor seide wat seggedi
hets lanceloet gelovets mi
het ne hadde gheen man in ghere maniere
sulker joesten moghen doen viere
dene na dandere sonder hi
ghi mochtene wel kinnen daer bi
gi hebt gesien te meneger stede
dat hi also groet ridderscap dede
alse hi hier nu heeft gedaen
mijn her walewein seide saen
ic ne wane niet dat hijt si
na dat hi wel wiste dat wi
int lant sijn hine hadde nimmermere
jegen ons gejosteert hine hadde ere
geweten wie dat wi waren
hestor seide al sonder sparen
ne hadde hi hem niet willen weren
alse men hem opliep om josteren
hi hadde bloetheit gedaen
want sagrimoer quam op hem slaen
dat hi hem moeste weren ochte vlien
ende hi ne vraghde niet bidien
wie dat wi waren na minen wane
ende alst quam ten wech gane
ende hi die waerheit vernam
wie wi waren hi was soe gram
dat hi sinen scilt en wech warp doe
ende sine glavie ende hi vloe
alse die niet gekint ne woude wesen
ende noch suldi sien na desen
int hof daerment hem antyen sal
dat hijs sal willen loghenen al
alse die i wel hovesch riddere es
walewein seide ic wane wel des
dat lanceloet es sonder waen
na dat icker af hebbe verstaen
ende sal sijn scilt daer bi
int hof voeren ochte hi
yet daer jegen sal secgen
alsemen hem dit sal oplecgen
si voeren dus ende si reden
tes si quamen tere wegescheden
si voeren ter slincker siden saen
daer lanceloet ter rechtere was gegaen
soe dat sire niet af ne vernamen
vor dien dat si te hove quamen
ende si reden soe lange wandelende
dat si quamen in sinxennavende
int hof te kamaloet voren
dat die coninc messe ginc horen
daer was grote feeste tier stont
want daer waren comen gesont
x gesellen vander queeste
dien men daer dede grote feeste
dat hof was doe van grote done
want daer waren vele hoghere barone
alle die hoghe liede gemeinlike
van des conincs arturs rike
die daer te hove metten haren
soe si eerlijcst consten comen waren
soe dat paleys was vor none
al vol hogher barone
doe quamen gereden hare vart
die gesellen te hove wart
ende alse walewein sach
dat die coninc ten vinstren lach
hi seide siet ghinder den coninc
ic rade dat wi doen ene dinc
wine sijn niet sculdech ic wane
al gewapent vor hem te gane
laet ons afdoen onse helme ter vart
si deden soe ende gingen opwart
alse die coninc sach wie si waren
hi trac te hen wart sonder sparen
ende hietse willecome wesen
ende hi helsedse binnen dese
c warven waleweine
ende alle dandere ghemeine
ende vraghde hen wat si daden
si seiden wel bider gods genaden
ende waenden wel hare queeste
hebben gheint daer was grote feeste
ende alse die coninginne sach
ende niet den ghenen  die hare lach
int herte dien si hadde gesien
lievere dan eneghen van dien
si wart soe sere drove dat si
in hare camere ginc daer bi
daer si mesbarde jammerlike
ende seide ay god van hemelrike
ne sal die ghene niet comen
daer deser herberghen vromen
ende baten comen af mere
op dat ment te rechte kere
dan vander helecht van allen dien
die men hier binnen mach sien
hi ware comen dat wanic ere
ne haddict niet beghert soe sere
walewein dede hangen wale
in die middelt vander sale
den scilt dien hi daer brochte
datten elc dire quame sien mochte
doe vragde hem die coninc
waeromme hi den scilt daer hinc
hi seide ic doet bedi here
dat alle die van hier binnen nu mere
exempel mogen nemen daer an
bedi datten droech die beste man
vore mi na mire wetenthede
die nu es teneger stede
ende ic wane dat lanceloet es van lac
hi telde hem dat hi stac
hen allen iiij in hare wandren
den enen af na den andren
ende alse hi wiste wie wi waren
warp hi sinen scilt wech sonder sparen
dien ic ophief alse ic dat sach
dat soe goets mans scilt ter eerden lach
ende brachtene hier ende die glavie mede
ic liet den minen daer ter stede
alse die coninc dat hadde gehort
dedi scilt ende glavie bringen vort
ende vraghde om nimare
vanden ridder dies die scilt ware
walewein seide ic ne sach
den riddere niet sint den dach
dat hi den tornoy al verwan
te penegne daert sach menech man
daer ic hem doe sach doen here
met wapenen vele mere
dan hi ten lesten tornoy dede
te kamaloet vore die stede
daer hi die gesellen nochtan
vander tafelronden verwan
die roye ic mi an die gesellen
vander queesten diet u moghen tellen
alsi dese tale hadden onder hant
quamen waleweins iiij gebrodere te hant
acgravein gaheret
gurrees ende mordret
alsi die helme af hadden gedaen
ende daer binnen wel waren ontfaen
vraghde mordret den coninc das
ochte lanceloet noch iet comen was
die coninc antwerde neen hi
dander seide dat rouwet mi
god sindene ons cortelike
het en es man in ertrike
dien ic soe gherne saghe hier inne
doe quam uter cameren die coninginne
harde drove ende gram
dat lanceloet niet ne quam
ende alsi minen here waleweine sach
si ontboet hem goeden dach
ende vraghde hem om niemare
van mijn her lancelote daer nare
walewein seide hine sach
lancelote niet sint dien dach
dat die tornoy te peninge was
die coninginne was drove das
ende si sprac den coninc ane
dat tijt ware ter kerken te gane
hi seide vrouwe laet ons gaen dan
si deden coninclike cledere an
hi sette op sijn hoeft ene crone
ende nam enen guldenen stoc scone
in sine hant daer op twaren
boven stont een gulden aren
die coninc was van groter scoenhede
ende sceen wel sijn goet man mede
hi sceen wel vander ouder wesen
van i jaren alse wi lesen
ende hi seide dese worde
daer algader dat hof toe horde
dese feeste ware nu mere
wel sculdech te blivene god here
na datter die ghene niet ne comt daer of
verliecht es algader dit hof
ay soete here van hemelrike
die mi hebt menechvoudelike
voldaen minen wille ic bidde u
dat u wille mote wesen nu
dat hi hier tavont mote sijn
ochte vore die hoghe messe morghijn
die coninc weende alse hi dit seide
si gingen ter kerken sonder beide
te sinte stevens kerke omdat
si meesterkerke was vander stat
die coninc plach gerne ten meesten
ende ten hoeghsten feesten
messe daer te horne op dien dach
dat hi hof te houdene plach
alse hi messe hadde gehort
ende int palays was quam bohort
ende lyoneel sijn broder bi namen
die beide vander queeste quamen
soe dat al comen was met desen
dat in die queeste hadde gewesen
datter doe nyman ne gebrac
sonder keye ende lanceloet van lac
die coninc artur dede behorde
grote feeste daer hi af horde
den genen grote vromecheit tellen
die doe waren sine gesellen
hi vraghde hem hoe hi dade
wel sprac hi bi der gods genade
hebdi van lancelote iet gehort
seide hi toten coninc behort
die coninc seide neen ic niet
maer ic hope ocht god gebiet
dat hi noch tavont comen sal
dies wi blide selen sijn al
hi seide dies onne ons god here
ic ne werde niet te payse ere
alse walewein dat hoerde
sprac hi dus tote bohorde
ghi waerttene ons bat sculdech nu
te wisene dan wi u
want ghi sciet van ons opten dach
dat die tornoy vor peningne lach
ende volget heme maer wine hebben vort
daer wijt weten niet van hem verhort
behort seide dat hi van hen sciet
op dien dach ende sint van hem ne vernam niet
behort ontwapende hem daer naer
ende alle die quamen met hem daer
die feeste was groet van dien neven
die si onderlinge dreven
bohort hestor ende lyoneel
ende alsi dat hadden gedaen een deel
si begonsten wenen daer naer
ende seiden lanceloet waer sidi waer
daerse die coninc af troeste doe
ende doe hoghe baroene toe
die coninc dede comen tier steden
cledere die hi hadde doen gereden
ter gesellen behoef vander queesten
an te doene te dire feeste
ende vraghde den coninc bandemaguse hoe
hi die cledere best deilen mochte doe
die coninc riet hem alsoe houde
dat hi die dierste geven soude
hen die werst van ridderscape waren
ende alle die andre daer naren
dat hise soude vercleden
elken na sine werdecheden
die coninc antwerde van desen
ne moghewi niet vroet wesen
het ne si dat wi te voren
van elkerlijcs preuscheden horen
die coninc bandemagus seide here
houdes u an den ghenen nu mere
dien u die meeste pertie wisen sal
doe maende hi den gesellen al
dat si hem seiden oppenbare
wie die beste van allen ware
si droeghen over een das
dat bohort die beste van hen allen was
ende coerne over den besten tier stede
om dat ridderscap dat hi dede
ten verbodenen berghe daer hi was sulc man
dat hire xiiij verwan
van hen lieden bi vromecheden
na dien coeren si daer ter steden
walewein ende hestore na dien doene
daerna gaherette ende lyone
daerna bandemaguse den coninge
daerna noemden si in ringe
ende in ordenen sonder sparen
alsoe alsi best ende werts waren
doe deilde die coninc die cleder
den ridders wech ende weder
soe datmen nie vor dien daghen
ne sach simple ridders soe goede cledere dragen
hi hieltere lancelote i paer
ende keyen alsoe een daer naer
men leide die taflen ende ginc eten
ende alsi alle waren geseten
soe datmen daer vant int tellen
van c ende van l gesellen
daerre xij af gebraken
die coninc was drove van dien saken
omdat al dat geselscap plach
daer te sine opten sinxendach
het ne hadde hen siechede gedaen
ocht dat si ywerinc waren gevaen
alse dander gerichte gegeven was
quam daer binnen nymare das
datter een roet gewapent ridder quam
alsemen keyen in dat hof vernam
doe si horden dese nymaren
die ten tornoy te peninge waren
si sprongen op alle na die dinc
ende liepen secgen den coninc
here dats mijn her lanceloet
die de wapene draeght al roet
alse die coninc dat hadde ghehort
hi seide al te hant dese wort
god here danc moetti hebben daer of
dat gine weder hebt gesint int hof
gaet doettene hare comen nochtan
mochtic opstaen jegen enegen man
ic soude gherne jegen hem opstaen
si liepen neder tot hem saen
ende alsi saghen dat keye was
si waren al te mayert das
niet bedi si deden hem feeste
want hi geselle was vander queeste
men brachte den coninc niemare
dat lanceloet niet comen ne ware
ende dat keye die drossate was
die coninc was soe tonpeyse das
dat hi wart al varuloes saen
ende recht als ene asche gedaen
hets scade seide die coninc al gram
dat die goede niet ne quam
dese herberghe dies ic seker ben
soude meer beteren van hem
dan van sulken c vort an
wel si comen die drossate nochtan
want ic wel te ghemake ben das
alse die drossate ontwapent was
men brachte hem cledere ter vart
die wel waren c marc wart
hi was een scone ridder eer
ende nu was hi verchiert meer
hi quam in ghepareert alsoe
ende groette den coninc van verren doe
ende die coninc groettene weder
doe sat hi ter taflen neder
in sijn sitten daer tier stonde
dat behorde ter tafelronde
na etene quam een ridder daer binnen
dien lanceloet sinde der coninginnen
dien hi te pont marvel verwan
daer iiij ridders waenden nochtan
dat keye die drossate hadden gewesen
hi quam in die sale na desen
ende hadde sinen helm af gedaen
hi seide totten coninc saen
here ic bidde u dat gi
ter coninginnen doet leiden mi
ic ben verwonnen riddere ende ic ben
hare gesint die coninc vraghde hem
wine sinde hi seide daer naer
datten keye sinde daer
ende seide hem in wat manieren
si ene brueghe onder hen iiij
hoedden ende met keyen speelden nochtan
dat hise alle iiij verwan
hi beval mi bi mire sekerheden
dat ic mi opten dach heden
gevanghen gave hier binnen
mire vrouwen der coninginnen
we besie hem die goede man
wine hier heeft gesint dan
die riddere scaemde hem sere
ende seide ghi segt wonder here
gi quaemt den ix dach in meye
te pont marvel here keye
ghi vondt oec iiij ridders daer
ende josteret jegen hen allen daer naer
gi staect die ij af met allen
die int water moesten vallen
ende op die brucge ij ende ghi
doet mi bi minen eede geloven mi
dat ic ten naesten sinxendaghe
ocht den dach dire naest vore laghe
hier comen soude ende mi geven saen
van keys drossaten halven gevaen
mire vrouwen der coninginnen
ic ben comen bedi hier bonnen
dat ict sekerde alsoe
ic ne waes niet seide keye doe
want ic ne quam niet twaren
te pont marvel in x jaren
dander seide mi wondert das
ic ne weet niet dan wiet was
ic sal houden mine sekerhede
soe datten die coninc leiden dede
daer die coninginne was met haren
vrouwen dire vele waren
ende hi knielde vore hare
ende gaf hem gevaen daer nare
ende seide hare vanden ridder al
hoe hine verwan ende beval
dat hi tote hare soude gaen
ende hem hare geven gevaen
van her keys halven die al das
loegchende dat hijs niet ne was
hi seide hine wiste niet hier bi
vrouwe wie hier sinde mi
ic come omme mine sekerhede
te quitene hier ter stede
in u genaden alse die sal
dat ghi mi gebiet doen al
nadat gi niet ne weet sprac die coninginne
wie u gesint heeft hier inne
ghi moet hier letten tes wi
weten moghen wie hi si
want hi mochte sulc wesen
hi soude u quite scelden van desen
si beval na dien den cnapen
dat sine souden ontwapen
ende metten andren doen te gemake
soe dat hem niet ne ghebrake
die ridder begonste omtrint sien
ende versach in die sale mettien
den scilt dien walewein brachte daer
ende hi besaghene bat van naer
hi kindene ende hi ginc
te hant ende seide den coninc
here die dat weten mochte
wie dat ghenen scilt hier brochte
ic weet wel in allen manieren
dat die af stac ons iiij
desen selven scilt droech hi sonder waen
alse walewein dat hadde verstaen
hi seide te hant ten coninc
here weet wel in waerre dinc
dat dat die ridder was daer ghi
hier vore af horet spreken mi
alse keye den scilt hadde gesien
was hi wel seker van dien
dat die riddere daermen af sprac
dat dat was lanceloet van lac
want die scilt sine hadde gewesen
ende hi was oec vroet van desen
hoe hem die scilt was comen toe
hi vraghde den riddere doe
op wat daghe hi verwonnen was
ende hi berichtene soe das
dat hi daer afwas vroet gnoech
dat lanceloet doe sine wapine droech
ende hi seide toten coninc daer nare
hi wiste wel die riddere ware
die den riddere daer sinde int hof
ende hi berichtene daer of
hi seide here het was lanceloet
die mi bescudde in grotere noet
daer ic van ij ridders was bestaen
spranc hi ute ere vinsteren saen
ende daer wi in ene camere lagen
ende hi opstont alst began dagen
dede hi ane onversien mine
wapine vor die sine
opten selven dach sijt seker das
dat dese riddere herwart gesint was
dit was die scilt die lanceloet nam
dien ic daer brachte alsic daer quam
doe antwerde die coninc
ic geloeve u wel van deser dinc
here si sijn te geloevene wel
seide walewein want nieman el
sonder lanceloet mochte doen iiij
sulke joeste in ghere maniere
alse hi op ons iiij dede
ende wi waren bedroghen daer mede
dat hi keys wapene droech doe
ende bi sagrimors sotte begriep toe
diet daertoe brachte dats waer
dat wi jegen hem josteerden daer
dat ons lieden tien tiden niet
bi rechte ne soude sijn gesciet
maer hi dede sekerlike
alse die beste man van ertrike
daer ons wel sceen onse sothede
daer was feeste ende bliscap mede
si begherden lanceloets comste mere
dan si hadden gedaen ere
ende die coninc seide daer naer
ne quame hi dien navont niet daer
ocht des anderdaghes hi soude wesen
seerre tongemake bi desen
dan hi noit hadde gheweest vort an
om dat hem gebrac i man
walewein seide hi sal hier morghijn
sonder waen eer tercitijt sijn
die coninc seide ic ben in vresen
dat hi siec ocht doet mach wesen
si begherden alle ghemene
lanceloets comst allene
si seiden mede wisten si
dat hire in vij milen ware bi
si souden jegen hem varen
wet wel dat si om hem blide waren
ende drove want si waren blide
dat si sire comst hoepten tien tide
ende si waren dies drove ende gram
dat hi soe lette dat hi niet ne quam
al datmen dar binnen sprac
was van lancelote van lac
si letten den dach daer alsoe
al toter vespertijt toe
alse die coninc vesperen hadde gehort
dede hi liede comen vort
ende richten ene quinteine daer
in den mersch van kamaloet oppenbaer
datter vremde ridders mochten spelen
maer die coninc dede bevelen
datter nyman ane ne quame
eer men lancelote daer vername
die coninc dede brincgen dat scaec
dat daer sinde lanceloet van laec
ende si speelden scaecs daer in
om dat hen soude vernoyen te min
die coninc seide daer nare
ay god ocht lanceloet hier ware
wi souden hier moghen ane dien
ene van sire meestryen sien
si letten toten avonde toe
ende lanceloet ne quam niet doe
doe scieden si ende elc die ginc
te sire herberghen ende die coninc
lach in ene camere daer inne
ende in ene andere die coninginne
diere dat slapen al ontfacht
want si weende al den nacht
alse die vreesde dat lanceloet
mochte sijn geslagen doet
in dander side was si in dien
dat sine gherne hadde gesien
alse die gerne soude weten doe
wat noede datten dreef daer toe
dat hi soe lange uten lande was
want sine waende niet das
alse hi lest van hare sciet
dat hi soude hebben ghemert iet
alse lange alse hi dede
het ne hadde hem gedaen siechede
al hadde die coninginne groet seer
noch hadts hestor van mares meer
bohort ende lyoneel mede
dreven oec grote serechede
ende walewein boven alle man
die hem van maechscapen niet ne ginc an
want hine minde nymanne soe sere
sonder den coninc sinen here
ende sine broders ende die coninc
mindene soe in waerre dinc
dat wonder te secgene was
want hi ontdecte hem dicke das
dat hi besceet ne wiste en gheen
vander minnen vanden tween
van lancelote ende van ginovren toe
hi minnedse beide gader soe
ende die minne tuschen hen beden
ne ware nimmermeer gesceden
ne hadde aggraveyn ende mordret gedaen
die den coninc bi nide deden verstaen
dat lanceloet dien hi soe sere
eerde hem dade onnere
met sinen wive ende sprakens daer
soe vele doe ende daer naer
datter bi te nyute quamen die machte
vanden coninc ende sinen groten geslachte
ende alle haer brodere ende si
worden daer na verslagen daer bi
ende die coninc oec ontfinc doetwonde
daer af dat scade was ende sonde
want doe ne was gheen so mechtech man
alse die coninc artur was dan
noch so rike noch so godertieren
noch so hovesch in ghere manieren
sanderdaghes stont op die coninc vroe
ende ginc horen messe doe
ende alse hi messe hadde gehort
ende weder quam int paleys vort
vraghede hi te hant daer nare
ochte lanceloet iet comen ware
men seide dat hi noch niet ne quam
die coninc seide alse hijt vernam
ay god here van hemelrike
nu moetine ons sinden cortelike
walewein seide alsoe houde
dat hi vor terchiteit comen soude
doe ginc in sinen tor die coninc
daer hi enen hoghen graet op ginc
daer hi wel mochte sien x milen
verre van danen tiere wilen
sonder daert dat foreest benam
te siene den lieden ende daer ne quam
gheen daer hijt mochte gesien
alse hi neder ginc hi seide mettien
ay god wanneer salics hebben geval
dat ic den riddere sien sal
dien ic boven al gerne saghe
doe sach hi neven ene haghe
i riddere comen gereden
die begonste naken der steden
ende van dat hire sien mochte an
sceen hi bi gelate een stout man
hine hadde knecht no seriant
die coninc peisde wel te hant
dat lanceloet ware sonder waen
hi ginct neder secgen den ridders saen
laet ons opsitten ende varen
jegen lancelote sonder sparen
ic sagene comen hi es hier bi
die ridders sprongen toe ende si
wapenden hen some tier uren
ende si leiden coverturen
omdat si wouden bohorderen
ende deden hen gereiden speren
alse walewein des geware wart
hi wapende hem ende sat op sijn part
hi nam ij sciltknechte ende beval dien
dat si wel souden sijn versien
van speren si geloeftdent al
te doene dat hi hen beval
dien vele baroene volgden doe
die coninc voer ute kamaloet alsoe
die ridders hadden speren genomen
tierst dat si uut waren comen
ende begonsten onderlinge joesteren
dat si wel deden ende met eren
alst walewein hadde vernomen
hi brac vele speren in sijn comen
ende stac oec ridders af tot dien
dat gheen man ne hadde mogen sien
hine haddene geprijst sonder waen
ende hi hadde soe vele gedaen
eer hi quam daer lanceloet was
dat hi van hen m geprijst was
die in die plaetse daer waren
alse hi lanceloet sach comen gevaren
hi reet vore alle dandre ende hi
riep here lanceloet hoet u jegen mi
mijn her lanceloet hoerdene wel
ende wiste wel dat was spel
hi ontbeide na den steke
ridende al gemackeleke
walewein ne waende niet das
dat sijn spere soe starc was
alst sider sceen ende hi stac
op heren lanceloets scilt van lac
lanceloets pert hadde moede gegaen
in groten dachvaerden dat hadde gedaen
ende was vermoyt soe onsochte
dat dien steke niet ontstaen ne mochte
maer viel met lancelote ter neder
ende lanceloet die hem daer weder
ne hoedde ende was daer toe
metten wapenen verladen doe
lach onder sijn pert soe onsochte
dat hi niet op staen ne mochte
ende mijn her walewein ne mochte niet
wel sijn pert gehouden ende sciet
van danen soe drove van desen
hine wiste in wat pointe wesen
ende die coninc artur die das
herde sere tongemake was
hi liet lopen met snelre vart
ende alle dandre daer wart
daer was lanceloet opgeheven
men woude hem een ander pert geven
hine wouts niet om gene dinc
maer hi seide ten coninc
van desen perde ne scedic niet
om gheen wats soe gesciet
want ic noit beter ne sach met oghen
noch dat meer mochte gedogen
al vielt mi ne wondert niet dat
omdat binnen viij daghen luttel al
die coninc helsdene na desen
ende hiettene willecome wesen
alse man dien hi alre gheernst sach
van allen die leefden op dien dach
doe was daer soe grote feeste
onder die minste ende die meeste
dat elken man mochte wonderen das
maer ochte walewein drove was
ne darf nieman twifelen bedi
hi was herde hovesch ende vri
hi quam tote lancelote doe
ende sprac hem droeflike toe
here dor god ne vernoye u niet
dat mi jegen u es messciet
wet wel dat icker toe dede
dat was bi rechter onwetenthede
lanceloet seide goedertierenlike
ic vergeeft u vriendelike
daer was grote feeste int hof
ende hestor was sere blide daer of
dat hi lancelote sach met oghen
hine mochte hem niet gedoghen
van wenene hi eerdene sere
ende hiettene broder ende here
met sulker feesten suldi verstaen
was lancelote te hove ontfaen
opten sinxendach ende dus wel
die int jaer ons heren gevel
cccc ende xxvj jaer
alsi quam in die meeste strate daer
vant hise behangen altemale
met siden ende met sindale
met gronen met roden menechfoude
alse ochter god selve comen soude
alse lanceloet int paleys quam
endene die coninginne vernam
si was utermaten blide
ende helsdene tien tide
ende dede hem grote feeste doe
daert vele lieden sagen toe
si hietene wel comen wesen
die coninc dedene ontwapenen na desen
ende dede hem bringen haestelike
diere cledere ende rike
doe vercleedden hen die baroene
ende die ridders na heren doene
die coninc was gepareert des geloeft
ende hadde ene crone op sijn hoeft
hi ginc te processien daer naer
te sinte stevens kerke die daer
die meesterkerke was vander port
alse gi anderwerf hebt gehort
ende die coninginne ende die baroene
ende die princhen elc na sinen doene
alse lanceloet in die kerke quam
ende hi dat serpijnt daer vernam
daer hem die goede man af sprac
dien mordreit wilen doet stac
hi peisde dat was waerhede
dat hem die goede man sede
ende hi wart herde drove saen
omdat te neyute soude gaen
soe grote geslachte alse hi daer sach
vore sine oghen op dien dach
om enen man allene ende hi was
in harden groten wille das
tontkeerne maer hem dochte
dat hijt niet wel doen ne mochte
hine sloge doet mordrette
ende quame dat hire hem toe sette
hi soude moeten bi desen
van alden broderen gehaet wesen
dat ne mochte hi gedogen niet
hier bi hi vanden wille sciet
hi sach op dat serpijnt om die dinc
dan op mordreitte dan opten coninc
soe dat hi al in een moeste sien
opten enen van hen drien
hi hertde dat soe lange dare
dats die coninc wart geware
ende peisde dat hi niet doe
sonder sake en peisde soe
der ghelike die coninginne
warts bi sire manieren in inne
ende si peisde alsoe houde
dat sire hem om vragen soude
tierst dat si met hem allene ware
alse die messe gheint was dare
keerden si in die zale saen
het was etentijt men ginc dwaen
alsemen ten etene was geseten
was daer bliscap dat suldi weten
dat daer nieman gebrac tien stonden
van dien vander tafelronden
daere doe waren nochtan wale
c ende i bi getale
soedat een riddere diet vernam
dien coninc sciere dat secgen quam
doe seide die coninc al bloet
ne ware niet comen lanceloet
die xij in waren saken
die ons gisteren gebraken
ne waren niet comen ende ic ben
utermaten blide van hen
want icse noit op enen dach
alle te gadre ne sach
daer was grote bliscap daermen at
ende lanceloet die daer sat
den vresseliken sittene naer
hi sach letteren gescreven daer
die seiden op desen dach heden hiere
moete sterven brumalt die fiere
ende ne sterft hi niet ons bedrieght
merlijns profechie ende lieght
lanceloet riep clerke na desen
ende dede hen die letteren lesen
si seiden tote hem tier ure
dit es wonderlike aventure
here swieghter af bi dien
wi wanen dat gi noch heden sult sien
hier gescien enegerande dinge
dese letteren sijn gemaect nuwinghe
ja heden vanden daghe here
hi seide ic ne spreecs niet mere
na dien dat gijt niet ne raet te doene
tierst dat geten hadden die baroene
ende men die tafle op doen soude
quam daer binnen also houde
j riddere gewapent wel
met wapenen al wit ende niet el
daer hi den coninc sach hi sprac an hem
ende seide here her coninc ic ben
hier comen omme sterven
ochte om leven dese werven
welc dat sijn sal ne wetic niet
maer ic moet proven wat soes gesciet
dies ne woudic niet sprac die coninc ter vart
dat gi hier te ure doet comen wart
dar ic tontkeerne hadde macht
ghine hadt sulke dinc gewracht
dar gi sonder doet niet ne mocht ontgaen
hi dede af helm ende halsberch saen
ende alse hi ongewapent was
die daer waren mercten das
dat hi was so scone man
ende so wel geleedt daeran
dat hi sceen man van groter weerde
ende hi weende alsoe heerde
ochte hi saghe al die werelt doet
die coninc hats ontfarmenesse groet
ende seide riddere twi weendi
die riddere sprac ic wene bedi
dat ic te mire doet comen ben
ende hi leet over vore hem
ende vore alle die vander tafelronden
ende ginc ten sittene tien stonden
dat dat vresselijc sitten hiet
ende hi seide tot lancelote nu siet
ic moet sterven te deser stede
om te doene ene coenhede
daer gi u noit toe ne dorst setten
ic sal gaen sitten sonder letten
int sitten daer gi noit in sitten ne dorst
ende ginc sitten sonder vorst
int sitten daer noit man in ne sat
hem ne moeste berouwen dat
hi gaf lancelote in sine hant
ene lettere ende seide te hant
ochtic sterve biddic u sere
dat gi dese lettere leest here
vore alle die sijn hier binnen
dat si mi daer bi mogen kinnen
ende mijn geslachte ende gevelt mi
dat ic gesont blive soe suldi
dese lettere mi wel geven weder
alse hi was geseten neder
die daer bi waren seiden saen
hi hadde grote stoutheit gedaen
dat hi int vresselike sitten sat
ende hi riep onlange nadat
ay god here ic sterve in desen noet
daer na riep hi ay lanceloet
u proueche dat secgic u
ne mach mi hier niet helpen nu
ghine sijt niet die ghene die al
die aventuren inden sal
waerdijt gi mocht mi ute deser doet
warpen daer ic af ben in groter noet
hi begonste crijschen so suare
dat sijs alle waren in vare
doe quam daer een vier stormelike
daer si toesaghen ghemeenlike
ende gaf van boven enen val
ende verbernde den ridder al
dies hen allen wonderde tien stonden
want sire vleesch no been ne vonden
ende binnen dien dat hi bernde alsoe
hi riep ay coninc artur embertoe
met hoverden ne machmen niet
dan scande winnen dijt wel besiet
dat hebbic wel ondervonden hier
bedi dat ic was alsoe fier
dat ic woude comen te saken
daer ic niet toe ne mochte geraken
noch sculdech te comene en was
motic sterven sijt seker das
met donre ende met viere dorperlike
ende mach secgen gewaerlike
dat god sint hi ter werelt quam
noit soe fiere wrake en nam
alse hi van mi heeft gedaen
ende si sagen int sitten saen
verrotte asschen ende el ghene dinc
daer soe quaet roeke uut ginc
datter gepijnt waren mede
alle die waren daer ter stede
ende waren om lancelote in vresen
dat hi verbernt mochte wesen
vanden viere ende baden hem bi dien
dat hi van daer hi sat soude vlien
daermenne niet ne mochte bringen toe
omdat die tafle lach noch doe
hi bleef sittende in diere maniere
ende was ongequetst vanden viere
die coninc artur seide tier ure
ic ne sach noit sulke aventure
ic seide altoes dat soude gescien
wonder int sitten nu hebbewijt gesien
ende noch selewijt meer sien ic wane
die coninc sprac dus lancelote ane
lanceloet doet lesen den brief nu
dien die riddere in die hant leide u
hi dede den brief lesen te hant
daer hi dus in gescreven vant
dat weten alle nu ter stonde
die ridders vander tafelronde
dat in paeschdaghe die leest was
geviel int hof des conincs claudas
datmen onder die jonge liede sprac
int hof van lancelote van lac
ende seiden dat hi was gemeenlike
die stoutste riddere van ertrike
dies droghen si over een al
sonder een riddere hiet brumal
die des conincs claudas neve was
hine woude niet volgen das
maer bi seide tier stonde
datmen gnoech stoutere vonde
hi en es niet so cone seide hi
alse gi doet te verstane mi
want bi den sittene daer hi in sit es
dat vresselike sitten sijt seker des
dat rechte prove es kinlike
vanden besten riddere van ertrike
ende hi siet altoes ydel die stede
hadde hi herte ende stouthede
hi soude int sitten sitten gaen
ende verclaren der liede waen
die ene secgen hi es waerlike
die beste riddere van ertrike
ende andre liede begheven des
ende seggen dat hijs niet en es
ende hi mochte al desen twifel
bi dien sittene vellen wel
men mach wel bi desen done
secgen dat hi niet en es cone
ende dat die gene in alre wise
coenre ware ende van meerre prise
diere in ginge sitten dan
na die vrese diere es an
dan hi van al dat hem noit gesciede
doe seiden die goede liede
nadien dat lancelote van lac
stoutheit daer te sittene gebrac
nieman ne soude soe cone wesen
dat hire in sate na desen
hi antwerde alsoe houde
dat hiere in sitten soude
ende omdat ic wille seide hi
dat die van gaule weten dat in mi
meerre stoutheit dan in lancelote es
willic u versekeren des
dat ic sitten sal in sinxendaghe
int vresselike sitten sonder saghe
ocht om sterven ocht om leven
ende wille mi onse here geven
die ere ic saels verbliden
ende stervic oec tien tiden
nieman en sal moghen secgen van desen
het ne sal bi stoutheiden wesen
doe lachterde hem die coninc claudas
dat hi met sotheiden begrepen was
maer hi ne wout laten dor niemen
hine sciet ute gaule sniemen
ende quam al hier ter stede gereet
om te quitene sinen eet
ende alsoe alse gi moghet sien
es hem gevallen nu van dien
alse die coninc artur hadde gehort
die letteren lesen hi seide vort
dits wonderlike aventure
dat hier es gelesen nu ter ure
ic ne houde niet over stouthede
dat dese ridder nu hier dede
maer dat rechte sotheit was
want wi sijn alle vroet das
dat dit sitten dat hier steet
om enen riddere was gereet
die van ridderscape liden sal
ende van doeghden die ghene al
die waren vor sinen daghen
ende wapene hadden gedraghen
ende ic hebbe wel vernomen
tierst dat hi hier in sal comen
sal sijn name gescreven staen
opt vresselike sitten sonder waen
hier bi secgic dat hi ne dede
gene stoutheit maer sothede
men dede op die taflen daer
die jonge liede voren daer naer
ter quiteinen met haren speren
doe begonsten si bohorderen
soe datter selc gequetst uut quam
eer dat spel inde nam
die coninc was opten muer vander stede
ende die coninginne mede
ende die hoghe man van dagen
die vanden muer dat spel sagen
mijn her walewein was uutgetrect doe
ende sine brodere daertoe
ende vele vander tafelronden
die hen alle setten tien stonden
te bohorderene ende van desen
was lanceloet doe in vresen
datter evelmoet af mochte gescien
hine wouder niet varen bi dien
ende beval bohorde ende hestore saen
ende lyonele dat sire niet ne gaen
mijn her walewein was comen doe
in dien mersch ende joesteerde soe
dat hi vele speren daer brac
ende vele ridders afstac
bi prouechen ende bi crachte
soe dat lanceloet dachte
dat walewein meer daer dede dan
hi noit doen sach ontwapenden man
op dien dach was lanceloet geseten
bider coninginnen suldi weten
datter nieman bi ne was tien stonden
dan die lancelote bestonden
ende hi vertelde hare saen
hoene morguyen hadde gevaen
ay lanceloet seide si na desen
altoes moti te leerne wesen
hets lanc dat ic u jegen hare riet
te wachtene ghi ne dedets niet
anderwerf heeft si gevaen u
en ghi ne constes u niet gewachten nu
wat duvle brachtere u weder toe
hi vertellet hare al doe
hoene bi groter ongetrouwe
daertoe brachte ene joncfrouwe
ende hoe waerdi seide si binnen dien
dat gi gevaen laecht versien
ic hadde seit hi in allen wisen
volheit van goeder spisen
tallen feesten in allen maniere
haddic nuwe cledere ende alsoe diere
alse hadde artur die coninc
ende ic was versien van alre dinc
alsoe wel alse noit was man
ende hoe ontgincdi hare dan
seide die coninginne ende lanceloet
scaemde hem ende wart roet
alse dijt hare niet secgen ne dorste
ende si bat hem sonder vorste
bider trouwen die hi hare sculdech ware
dat hijt secgen soude hare
ic saelt u secgen seide hi doe
nadien dat gijs mi maent alsoe
ic ne hads anders niet gedaen
ende hi seide hare saen
vrouwe mi geviel opten meydach
daer ic vore ene venstre lach
dat ic rosen ontspringen vernam
te met dat die sonne op quam
die mi wel bequamen gemene
op te siene om ene
die boven dandre soe scone was
op te siene dat mi dochte das
dat dandre varuloes waren alle
ic peisde om u bi dien gevalle
dat gelijc der rosen die dan
alle dandre met scoenheiden verwan
alsoe verwondi met scoenheden
alle die vrouwen ter steden
die met u ten loedzen laghen
te kamaloet ten lesten daghen
dattie tornoy te kamaloet was
ende alsic mi bedachte das
mijn herte wart bedreven daer toe
datic die roze moeste hebben doe
daer ic uwes bi gedochte
nadat ic u niet hebben ne mochte
ende ic nam met beiden handen
die vinstre ende bracse te handen
ic voer uter gevancnessen doe
ne haddic niet belet geweest alsoe
ic ware hier weder comen ere
mi langede herwart soe sere
die coninginne seide ay lanceloet
om datmen u hielt over doet
heftmen mi sulke dinghe geteghen
daer men wel af hadde geswegen
haddemen u levende gewaent doe
lanceloet sprac al bedroeft daer toe
vrouwe wie heeft u scande gedaen dan
hi en es nimmer soe mechtech man
ghine sulets gewroken wesen
tuwen wille si seide na desen
hets man die u heeft meest mesdaen
ende die u meest haet sonder waen
ende dien gi meest sculdech te haettene wart
ende dat hi messeide te mi wart
hi deet in uwer onwerden meer
dan om dinc die hi eer
te mi wart hadde want sonder waen
ic ne hadde hem niet mesdaen
hi vraghde hare wie dat was
het was die coninc claudas
die onteerfde uwen vader
ende die hout u lant algader
si vertelde hem al bloet
al dat hare claudas ontboet
si seits hem soe vele
dat hem ginc al uten spele
hi seide dit en es tierste niet
dat mi scande van hem es gesciet
want alsic lach in die wighe mine
ende sculdech was oyr te sine
van gaune ende benoyc bede
ende van acquitangen mede
ende een vanden rijcsten kinden
datmen van mire oude mochte vinden
maecte hi mi arm ende nam mede
al mine eervachtechede
ende hadde mi gedoet tot desen
ne hadde mijn vrouwe van lac gewesen
die mi op hielt rikeliker sint
dan noit was opgehouden conincs kint
al dat hi mesdede minen vader
mi ende minen neven haddic algader
moghen versten ende gedoghen tot dien
dat ics minen point hadde gesien
maer nadien dat soe verre es brocht
vrouwe dat ghijt hebt becocht
dijs niet ne hadt verdient ere
ic ne gecrige peys nimmermere
ghine hebbets wrake soe dat ic hem al
sijn goet sijn lant af winnen sal
ic ne salne laten geduren niet
in zee in lande wats gesciet
daermen mach wonen ic ne salne doet slaen
ende u sijn hoeft sinden sonder waen
men sal wel sien seide si doe
wat gi sult doen daertoe
ic ne werde meer te gemake
eer wijs beide hebben wrake
gi soudet oec met rechte ane vaen
al ne hadde hi mi niet mesdaen
het es u scande dat hi
soe lange peys heeft na dien dat ghi
die beste ridder vander werelt sijt
ende soe goede hulpe hebt nu ter tijt
van minen here den coninc arture
ende van sire macht al dure
hier sijn int hof sekerlike
die beste ridders van ertrike
die in u hulpe selen wesen
biddijs hen ende boven desen
die ridders vander tafelronde
die soe ontsien sijn talre stonde
die blide selen sijn ende in hogen
wildi beginnen dat orlogen
die dat varen meer sulen minnen
dan dat stille licgen hier binnen
si haten den coninc claudas
ic ben mede wel seker das
biddijs minen here den coninc
hine letet om gene dinc
hine vart met u ende hine sal
claudase onderdoen van al
ghi sijt van ridderscape soe sere
vernaemt al ne haddi nimmere
ridders met u dan u geslachte
ende vanden castelen die machte
die gi hebt onder gedaen
sone wanic niet sonder waen
dat u in ghenen manieren
en gheen man mochte scoffieren
sonder allene mijn here die coninc
ic bidde u deser dinc
dat gijt bestaet ocht doet bestaen
hestore uwen brodere saen
ochte uwe neven ende ontbiet thant
u vriende hier in dit lant
ende van anderen lande mede
daer gi hebt gedaen grote preuschede
die al tot u selen comen
tierst dat sijt hebben vernomen
lanceloet antworde te desen
vrouwe het sal soe gedaen wesen
doe lieten si die tale staen
ende dat bohorderen was gedaen
die coninc ginc vanden mure neder
ende hi sat op sijn pert weder
si voeren neven die riviere
ten paleyse ward in diere maniere
dat die coninc daer ter stede
ene scone vromecheit dede
daer hi in sinen mantel reet
hi riep op waleweine ghereet
walewein neve hoet u jegen mi
hi reet te hem wart ende hi
namene in die middelt sonder beide
ende hievene uten ghereide
ende leidene vor hem op sijn part
ende voerdene ter porten wart
daert alle die liede saghen toe
si prijsdene ende seiden doe
dat die coninc ware harde faelgant
lanceloet sprac ter coninginnen te hant
ic ne hadde niet gewaent ere
dat dit hadde mogen doen mijn here
si seide hi heeft vor desen
herde wonderlijc gewesen
ende soude sijn opdats te doene ware
die coninc seide daer nare
walewein neve omdat ic nu
mi meest betrouwede ane u
woudic mine cracht ane u toghen
wat ic morgen soude doen moghen
walewein loech ende seide toe
dat hem lief was alsoe
savonts alsemen hadde gheten
dede lanceloet weten
dat hi vander coninginnen horde
hestore lyonele ende bohorde
bohort seide wat segdijs here
ic wille seide hi in allen kere
dat gi vart met vele lieden daer
hebdijs noet ic sal u volgen naer
ende ic salne bider genaden
van gode alsoe begaden
dat hi sal hebben berouwenesse
van sire groter verradenesse
alse die quaetste verradere die leeft
die jonge kindere onteerft heeft
ja conincs kindere sonder waen
tierst dat si dat hadden verstaen
si loefden onsen here daer af
die hem sulken wille gaf
wine willen niet dat gi daer tijdt
want hi onser meer en ontbijdt
lanceloet ontboet om die dinc
bandemaguse den coninc
ende xl andre riddere doe
daer hi grote trouwe hadde toe
ende begonste hen lieden toghen
hoe dat hi woude orlogen
ende vraeghde ocht si van desen
in sine hulpe wouden wesen
walewein seide toten coninc
here wat antwerdi van deser dinc
die coninc antwerde van mi
ende vanden minen mach hi
doen alse metten sinen
bedi ic levere hem minen
lichame ende mijn goet al
ende liede die ic ontbieden sal
ende wille al sonder sparen
op claudase met hem varen
ende hem hulpen onteerven
ochte ic wilre omme sterven
want hi es man van ertrike
dien ic meest minne sekerlike
nochtan sloech hi doet dats wel becant
minen sone meyliagant
dinc die ic meest minde mare
hi dede dor mi daer nare
soe vele ende soe hoveschelike
dat ict hem vergeve geheellike
mijn her walewein seide doe
here gi segt gnoech daer toe
ware ic alse rike man alse gi sijt
ic holpe hem met al nu ter tijt
ende dat selve dat ic mach god weet
dats mijn lichame dats hem ghereet
ic ne sal hem niet helpen allene
mine iiij broders alle gemene
selen hem met in staden staen
ende alle die andre sonder waen
die ic met gichten ochte met minnen
in mine hulpe mach gewinnen
ende dat ic van gaule niet en scede
het ne doe doet ochte siechede
eer ic van sinen lande al
claudase onteerft sien sal
tselve swoer mijn her ywein doe
ende alle die daer waren toe
walewein seide te deser dinc
es goet dat wi ontbieden den coninc
ende horen wat hi segt hier af
si seiden dat hi goeden raet gaf
doe waren gesint om die dinc
bohort ende hestor ten coninc
ende seiden die vander tafelronde
sitten te rade nu ter stonde
ende namen gerne uwen raet
si bidden u dat gi ten rade gaet
alse die coninc ten rade quam
die coninc bandemagus ondernam
die tale om dat hi vroest was
ende seide hoe si alle das
over een gedragen waren
dat si met here souden varen
op claudase ende hem onteerven
ochte in den wille sterven
tierst dat dat verstont die coninc
hi prijsde sere die dinc
ende seide gi hebt wel gedaen
ende om dat gi te sekere sult gaen
ic sal u van mire maisnieden
sinden ende van minen lieden
soe vele daer gi hebt te done
claudas ne sal niet sijn soe cone
dat hi uwes sal dorren ontbiden
ghi sult mi laten nu ten tiden
lancelote dat hi moghe wesen
in minen geselscap binnen desen
ende gevalt uwe aventure
dat claudas jegen u gedure
ic ende lanceloet selen u volgen naer
ende comen met groter macht daer
si drogen over een van diere dinc
daer na dede comen die coninc
die coninginne ende die baroene
uter zalen te dien done
ende toende hen oppenbare
hoe dat daer gesproken ware
dat wouden die vander tafelronde
op claudase orlogen tier stonde
ende hem onteerven ende driven
ute sinen lande ochte ontliven
ende al dit es dor lanceloets minne
ic ne wille niet datment beghinne
sonder uwen raet ende u
ende versoeke ane u lieden nu
dat gire mede wilt varen
si soudent doen seiden si sonder sparen
men dede doe comen sonder letten
clerke die in scrijfte souden setten
die ghene die geloefden die dinc
dierste was karados die coninc
die cort arm hiet daer naer
screven si bandemaguse den coninc daer
ende den coninc yone
ende enen coninc van groten doene
kabarantijn van cornuwaelge
dese iij coninge sonder faelge
sworen ende deden heet das
te varne opten coninc claudas
met al hare mogentheden
vanden lande niet ne sceden
eer hi onteerft ware al bloet
hen ne lette siecheit ochte doet
alle dandre deden selken eet
die coninc seide dat si gereet
xxm man ende mere
hebben souden van groter were
alse die eede waren gedaen
dankes hen her lanceloet saen
die coninc seide tier tijt
ghi heren ic bevele u dat gi sijt
ende u macht ende u maghe
in sinte marien magdalenen dage
te lonnen in die stat daer sal
u behoefte te dire vart wesen al
alsi in die tale waren
quam brinol van pleiche gevaren
daer binnen dien hadde bohort
verwonnen alse gi hebt gehort
ter brucgen van corbenyc die das
vraghde wie lanceloet was
men wijsden hem alsoe saen
gaf hi hem lancelote gevaen
van bohorts halven van gaunes
lanceloet bat bohorde des
dat hi hem seide wie hi ware
bohort antwerde daer nare
here hi es gewaerlike
een der beste van ertrike
ende ic rade dat gine nu
onhout te vaerne met u
lanceloet onthieltene tier stede
dat die ander gerne dede
want hi sere begerde tier stonde
kinnesse an die vander tafelronde
dus was dat orloge begonnen daer
daer claudas omme daer naer
onteerft wart ende des lants verdreven
ende daer omme lieten hare leven
m man onder jonc ende out
die daer of ne hadden gene scout
daer waren doe ij speirres int hof
van gaule omme comen daer of
te verhoerne wat daer ware
ende om te bringene niemare
in gaule van arture den coninc
hoe dat stonde met sire dinc
ende ochte lanceloet daer soude comen
ende alsi dat hadden vernomen
si waren te mayert daer of
ende ruemden te hant dat hof
si maecten in vlaendren hare vart
ende van daer te bonoyc ward
dar si vonden den coninc claudas
die van sinxenen daer bleven was
hi vraghde hen lieden tien stonden
wat si in arturs hof hadden vonden
si seiden  sint dat god was geboren
ne sach man sulc hof noch te voren
alse die coninc artur hielt nu
ende nimmermeer ne sal secgic u
alsoe rike hof houden gheen man
het ne ware dat hijt selve hielde dan
ghi mogt u wel bewanen das
dat dat hof gehouden was
ter quader tijt tuwen behoef bedi
ghi sulter onteerft wesen bi
eer een jaer u ne hulpe onse here
claudas scoffierde hem sere
hi vraghde den bode hoe
die bode antwerde hem doe
lanceloet heeft sulke hulpe vonden
an die vander tafelronden
dat hi u sal comen orlogen
met sulker macht gi ne sult mogen
niet hem gestaen enen dach
dit was ene dinc die sere verwach
claudase hi seide te hant
es lanceloet dan comen in dat lant
die knape antwerde ja hi
claudas was tonpeyse daerbi
hi seide ic ne micte niet
op hare comen wetstu iet
ochte die coninc iet sal liden
selve die zee nu ten tiden
neen hi here noch lanceloet mede
claudas seide doe ne lede
die coninc die zee niet noch lanceloet
hem ne worde ghene noet
ende dandre souden gescoffiert wesen
die coninc ontboet na desen
sine mage ende sine man
daer hi hem meest betroude an
hi seide hen die niemare
ende vraghde wat hare raet ware
wat hi doen soude te dien
hi seide vonden si mi onversien
het soude mi rouwen suarlike
verloric so lichtelike
dat mi soe sere te pinen wart
die drossete antwerde ter vart
here op dit orloge moeghdi
harde lettel micken dunke mi
die al die werelt omme rede
ne vonde niwerinc te ghere stede
so riken coninc alse gi sijt
ic rade dat gijs hare ontbijt
al seker ende doet u man ontbieden
want gi sultse metten lieden
die van u lant houden scoffieren
sonder meer in allen manieren
ende ontbiet den keiser van rome
tybere dat hi te u come
diere gerne sal comen met al
tierst dat hi dit weten sal
die heren volghen alle das
den drossete soe dede claudas
die scire letteren maken dede
ende senden te diere stede
nu gheraet mi vort seide claudas
ic hebbe grote sorghe das
dat die liede van desen lande mi
int inde sulen falgieren bedi
dat ic hare natuerlijc here niet ne ben
ende sijn neve antwerde hem
ontbiet alle die ghene nu
die hare lant houden van u
dat si jegen u ende uwe mage
te gaunes comen in sente jans daghe
ende segt den genen dan
daer gi twifel hebt an
dat si alle rumen u lant
met al haren goede te hant
het ne si dat si gestadelike
u dienen willen ende getrouwelike
ende ochte si dlant rumen wel si
u sulen gnoech lieden bliven bi
ende willen si u bliven mede
ghi sult hen geven ter stede
soe scone gichten dat si u meer
vrient selen sijn dan si waren eer
lieve neve sprac claudas doe
ic wille gerne doen alsoe
hi ontboet sine man na desen
dat si te gaunes souden wesen
in sent jans dage daer nare
men wiste doe die niemare
dat die van logres tien tiden
op die van gaunes wouden striden
die ridders waren om die sake
die groet ende stout waren te gemake
want si hadden dochte hen alsoe
te lange in peyse geweest doe
die coninc ontboet daer nare
die knapen die brachten die niemare
hi seide bericht mi daer of
waerdi in sinxendaghe in arturs hof
deen seide dat si int paleys aten
daer die coninc at ende daer saten
die gesellen vander tafelronde
en geviel daer tier stonde
ghene aventure seide claudas
die knape seide sijt seker das
daer geviel die vremste aventure
die ic noit sach tenegher ure
die ic vertelt hadde eer
maer dat gijs sout hebben seer
doe seide hi hem hoe dat
brumalt int vresselike sitten sat
alsoe alsmen hier vore las
ende hoe hi daer geclaeght was
die coninc claudas seide daer naer
ic mach wel secgen over waer
dat ic hebbe verloren nu ter stont
den besten riddere die mi bestont
sonder kanarde sinen broder allene
dit es mi ene scade niet clene
bedi ware hi nu levende man
ic souder mi meer betrouwen an
int orloge jegen die van logres
dan an ymanne die hier es
claudas bleef in rouwe groet
om brumalts sijns neven doet
ende die rouwe was hem soe swaer
dat hine ondecte daer naer
sinen drossete diere antwerde toe
alse die een seker ridder was doe
ende een goet maer dat hem lette
ene sonderlinge sware smette
dat hi een deel verradere was
also alse was sijn oem claudas
het was scade van siere doet here
hi was een vroem goet riddere sere
al es hi doet nochtan ne sidi
niet algader onder daer bi
u sijn bleven vele goeder man
daer dueght ende sekerheit es an
die u niet in enegher noet
gebreken selen toter doet
ne hout niet meer talen van desen
het ne mach anders niet wesen
ochte ghine minnet in sijn leven
mijnt die ziele ues neven
daerna vertelde die coninc
brumalts iij brodere dese dinc
die des hadden grote droefhede
mar dor claudas wille ende mede
om dat si dat wel kinnen
dat sire niet mede ne mochten winnen
troesten si hen ende seiden al bloet
dat si ne mochten van sire doet
ghene scande hebben ende si vordien
ghenen man ne hadden gesien
soe sterven tenegher stede
om te provene stouthede
die coninc claudas bleef ij dage daer
ende opten derden dach daer naer
sciet die coninc claudas van dane
ende begonste te gane
te sinen castelen die hi dede
van spisen ende van dranke mede
ende van lieden versien die hi cranc vant
dede hi vermaken te hant
ende trebes den casteel dien hi af wan
daer te voren den coninc ban
dedi so vast maken datten vordien
noit nieman so vast hadde gesien
ende hi dede doe in desen
sine beste seriante wesen
om dat hi so vast sach di stede
ende soe werechtech mede
datse hen niet dorsten vervaren
van besittene in x jaren
men brachtse te bedervenessen
met angiene oft met veranessen
in sente jans avonde quam
die coninc te gaunes daer hi vernam
vele liede ende daer nare
seidi den baronen oppenbare
ende den ridders vander onminnen
die di van logres wilden beginnen
ende om dat ic nine wille
dat enech man lude oft stille
in mine geselscap si
hine minne met goeder herten mi
soe biddic u heren nu ter tijt
die hier van desen lande sijt
dies here ic nine ben natuerlike
oft gi nine wilt getroulike
mi dinen dat gi wech vard met al
waer dat u best becomen sal
ende vord met u uter stede
algader uwe richede
ic ne wilre niet af houden
ende van mi en werdijs niet bescouden
al sceeddi van hier bedi
ic hebbe u vele liever van mi
ende gi in nerenste ende in scerne
u pijnt mi te deerne
dan gi bi mi ward inden lande
ende dan ward mine viande
want genen sake en es
meer tontsiene sijt seker des
dan met hem houden nacht ende dach
sinen viant die hem deren mach
die vanden lande som worden
harde blide alsi dit horden
dattiet doen woude metten haren
uten lande mochten varen
si drogen over een daer mede
wel na alle vander stede
dat si claudas souden laten
ende varen harre straten
tharen rechten here daer hi was
ende si seiden here her claudas
gi hebt ons geloeft here
dat gi ons selt doen gene dede
an lijf an goet bidien
seldi morgen eer prime wel sien
wie varen oft hier bliven sal
hi sekeret hen lieden al
alse coninc dat hem nine soude
messcien die wech varen woude
si vergaderden hare goet
ende haer harnasch metter spoet
si torstent op hare paerde
ende dadent voren harre vaerde
si vorden wech al dat si mochten
van dingen die hen goet dochten
het was doen weten dlant al dure
dat wech mochten varen ter ure
alle die wech wouden varen
alse die liede dies seker waren
doen porden al gemeinlike
uten lande arme ende rike
si seiden wine bliven niet
met claudase wat ons gesciet
ende si maecten hare vard
dor vlanderen te bertangen ward
vier dage nadat si scieden
ute des conincs van gaunes lieden
vrachde die coninc hoe vele datter waren
ende sijn maech seide twaren
here ons en sijn niet bleven nu
ridders no seriante secgic u
boven ccc ende die coninc
seinde hem om die dinc
ende hi seide waren si
inden lande bleven met mi
si hadden mi onteerft al
god die geve hem goed geval
die te minen behoef den raet vant
daer si mede ruemden mijn lant
want hi was een vroet man
sach hire doe selke bate an
alsicker ane hebbe vonden
hi gaf grote gichten tien stonden
den genen dire bleven waren doe
ende merrede hen haer leen daer toe
ende dede hen grote ere
ende hiltse hem bi vort mere
alse die hi betroude sonder waen
dat si hem in staden souden staen
hi ontboet ridders ende seriante
al omtrent ane alle cante
daer quamen te dien tiden
soe vele liede in allen siden
sine man ende andere liede
die quamen met groter maisnide
ende die gewins hadden noet
daer was cortelike soe groet
ridderscap vergadert dat das
groet wonder hadde claudas
maer hi ontfincse eerlike
ende gaf hen meldelike
dat hen allen wonder dochte
waer hi dat goet nemen mochte
dat hi hen soe meldelijc gaf
ende si spraken dus daer af
sine begerden nembermere
over dien anderen here
ende dat si noit te genen stonden
soe melden genen ne vonden
die sinen mannen soe vele gaf
si prisdene sere daer af
aldus wan claudas die coninc
sire liede herte bi dire dinc
si souden hen laten doden seiden si
eer si souden gedogen dat hi
binnen haren live verlore dlant
daer quamer soe vele te hant
bider meltheit diemen an hem vernam
eer sinte marien magdalenen dach quam
mochtmen sien dachlike
wel m man comen die eerlike
wel waren berect metten haren
onder ridders ende seriante die waren
vrome liede ende van groter were
dus was claudas versien van here
ende om dattie stat van gaunes doe
rike was ende alre starcs toe
ende van vaster were bi geliken
van beide den conincriken
vorsach hi hem te dien
dat hise wel dede versien
van ridders ende van wapen
van serianten ende van knapen
ende van spisen ende dat daertoe dochte
ten alre besten dat hi mochte
om dattie van buten te gere ure
ende souden mogen comen ten mure
oft si van buten beseten waren
hi dede den tor bewaren
met selfscotters herde vrodelike
om dat hi niemanne in ertrike
soe wel en betroude als sinen soene
die wert was ende van groten doene
hi hem van sinen lieden al
die herscapie na hem beval
die sone ontfincse vriendelike
ende antierrede alsoe erlike
ocht sine broders waren doe
die rudder was lanc ende starc toe
ende welgemaect van allen leden
ende van groter scoenheden
ende out van xxvi jaren
ende hiet claudijn twaren
hi was soe wert datmen int lant
niemanne hem gelijc ne vant
sonder kannart die brumarts broder was
daer men hir te voren af las
dat hi sterven moeste omdat
hi int vreselike sitten sat
desen ij rudders beval
die coninc te leidene de liede al
si deden al hare macht des
ende bleven in die stat te gaunes
alse die bode comen was
dien te rome sinde claudas
hi dede claudase verstaen
hoe te rome was vergaen
hoe die keyser in sinte jans dage starf
daer ombe geweent was menech warf
niet bedi alsi hadden gesien
u letteren si seiden na dien
si souden u gerne in staden staen
ende hi gaf hem die letteren saen
diemen hem sinde ende claudas
riep enen clerc diese las
hi las ende seide here
die van rome groten u sere
alse vremden man die es binnen
der werelt die si meest minnen
ende onbieden dat si om skeysers doet
u niet ne begeven teser noet
omdat si genen keyser en hebben nu
sulen si dese warf sinden u
haren meesterraet vander stede
ende alse vele liede daer mede
alsi sulen vergaderen moghen
ende moeghdi tot dien gedoeghen
die coninc en sal u dan
niet moghen deren vort an
alse claudas die dinc horde
hi was blide om die worde
ende gaf den bode die hem brochte
die letteren soe dats hem mochte
gedinken dat hem was gegeven
hi bleef rike man al sijn leven
claudas seide na dat ic gome
dat hir comen sal die macht van rome
ic ne ontsie niet dat die van logres
mi moegen deren sijt seker des
nu salic die tale laten staen
van claudase ende sal ane vaen
van arture ende lancelote van lac
daer ic lange niet af ne sprac
nu vertelt hier die sage
datten naesten dach na sinxendaghe
die coninc ontboet tere stede
die gesellen vander questen ende mede
coninghe ende hertogen
ende graven ende andere hoghen
baroenen die daer waren voeren
dat si souden comen horen
die aventuren die hadden vonden
die gesellen binnen dien stonden
dat si waren buten den hove
omdat lanceloet vanden gelove
eerst zake ende begin was
versochten die coninc vor das
lanceloet antwerde daer toe
ic moet secgen na dien dat ghi wilt alsoe
here alswi waren gesceden
onder ons iiij van deser steden
bandemagus bohort gaheret ende ic
wi reden alle iiij enen stic
dat wi ten castele quamen
vanden witten dorne ende vernamen
dat die garchoene gemeinlike
mordrette leidden dorperlike
daer wine af loesten doe
ende verbernden de stat toe
wi voeren ten castele saen
dar mijn her ywein lach gevaen
ende wi verloestene daer
here op den anderen dach daer naer
soe reden wi soe verre vort
tere stat dar mijn neve behort
vacht jegen manduite den gigant
die de starcste was diemen vant
dien sloech hi doet dat sagen min
gesellen dan nu sijn hir in
ende als wi van danen scieden
wi setten dach onder ons lieden
weder te vergaderne daer
op alre heiligen dach daer naer
wi scieden onder ons alsoe
ende ic voer allene doe
mijn gepens was doe meest
dat ic int ongeweechde foreest
varen soude daer ic wilen liet
lionele alsic van hem sciet
ende alsic reet dar wart
quam ene joncfrouwe in mine vart
die mi leidde daer ic vacht
jegen enen ridder van groter cracht
ja die starcste die ic hadde gesien
alsic doet hadde geslagen dien
vandic daer hi hadde gevaen
vele rudders die som sonder waen
gesellen vander questen waren
ic losedese alle sonder sparen
ic voer van dane ende quam an ene
joncfrouwe die reet allene
ende si leidde mi int hof binnen
te morgueynen der elvinnen
wijf die leef die mi haet meest
daer si woende in een foreest
daer was mi gegeven drinken i dranc
dat ic mi selven wart soe cranc
dat ic al mine cracht verloes saen
ende si mi daer hielt gevaen
twee wintere ende i somer mede dure
mi geviel sulke aventure
dat ic brac eene yserine
vinstre daer met groter pine
ende ic ontvoer alsoe hare
ic vant i rudder daer nare
die met i scichte was ter stont
in sine knye dorscoten ende gewont
ic vant bandemaguse den coninc daer
siec die mi seide al claer
dat alle die gesellen vander queste
verloren waren minste ende meeste
ic bat den wart dat hi soude
mi laten proven ocht hi woude
ocht ic den scicht uut trecken mochte
maer hi was dies nine rochte
ende en wouds niet gedoghen mi
dat hem sint berou alse hi
wiste wie ic was dat ware
ic voer den anderen dach daer nare
ten vremden eylanden int hof
daer die coninc ragoer here was of
die lyoneel helt gevaen
dien ic loeste sonder waen
ende voerdene tere abdien gereet
die cleine aelmoesene heet
ic voer ten verbodenen berge te hant
daer ic bohorde minen neve vant
ende ic vacht jegen hem toe
hi hielt in vangnessen doe
xiiij rudders van hir in
die ic alle loeste niet eenen min
lanceloet seide hem daer naer
hoe dat hise alle liet daer
ende van hem sciet bi nachte
daer nieman hem jegen ne wachte
ende voer in dat foreest te hant
daer hi sijns oudervader lichgame vant
ende die tombe bloedde embertoe
die ij liebarde wachten doe
ende die wallende fonteyne die al
walt ende niet daer af cesseren en sal
eer die goede ridder comt daer
die sitten sal oppenbaer
int vreselike sitten dat en es
te nieman els behoef gereet sijt seker des
ende als hi comt sal alsoe saen
die heyte vander fonteynen vergaen
hi vertelde hem na dien
vanden herte die hi hadde gesien
die ene ketene diere gnoech
van goude an sinen hals droech
dien hert leidden vi lieberde
diene hoedden alse werde
als die moeder hoet har kint
mar men sal niet weten en twint
die betekenesse daer af vor dien
dat die leste queste sal gescien
vanden grale ende si sal
dan wel na gheint sijn al
alse hi van waleweine soude tellen
ende vanden iij gesellen
die met hem waren hoe hise vant
hi seide tot den coninc thant
ic lach met eenen rudder tere stont
here daer ic soe tilike op stont
dat die dach noch doe niet op ne quam
soe dat ic vore mine wapine nam
mijns hers keyes wapene dan
ende deedse vor de mine an
ic quam tere bruggen gevaren
daer iiij ridders waren
die de brugge wachten ende waenden das
dat ic keye de drossate was
ic moeste jegen hem joesteren daer
ic stacse alle af ende daer naer
quamic in een dal daer ic vant
iiij ridders soe dat een te hant
mi op liep om josteren
ic moeste mi jegen hem weren
ic staken af ende ij andere doe
ende daerna den vierden toe
ende alsic en wech varen soude
seide tot mi alsoe houde
die rudder die mi eirst versochte
ende an dat joesteren brochte
rudder ic ne weet wie gi sijt
maer als ghi thuys comen sijt
suldi mogen metter waerheit spreken
dat ghi hebt afgesteken
met enen spere heren waleweine
ende hestore ende heren yweine
ende sagrimore alsict horde
ic was drove om dese worde
ic warp scilt ende spere ter erde
ende reet wech mire verde
al dat ic mochte met groten rouwe
savonts quamic tere joncfrouwe
die mi herde blidelike ontfinc
ende eer ic van danen ginc
quam des conincs dochter van brangoere daer
ende toende mi een kint daer naer
dat alre scoenste datic vor dien
noit met oghen hadde gesien
ende si maecte mi wel cont
bi goeden littekene tier stont
ende bi der gedane seker das
dat dat selve bohorts kint was
ic ne sach noit kint enen man
soe wel geliken als hem dede dan
ende omdat ic mesdade an dat
ne seidic niet dat si mi bat
secgic bohorde oppenbare
dat si van hem beclaegt hare
dat hi als hi van hare sciet
geloefde dat hi en dede niet
hi hadde gelof gedaen van dien
dat hise bin den jare soude sien
dit sijn mine aventuren here
ic ne secgere u niet mere
die coninc dede die aventuren
alle bescriven tire uren
om dat weten mochten bi desen
die sine oyre souden wesen
dat wonder dat lanceloet dede
in sinen live met sire pruefthede
alse die daer waren hadden verstaen
sine wort si seinden hen saen
bi dien dat hem alsoe wel
in elker stat dar hi was gevel
maer wi dat blide was doe
bohort peinsde emmertoe
alsi vanden kinde die worde
die lanceloet daer seide horde
hadde een ander man die wort
dan lanceloet bracht vort
hine hadden gemint nemmermere
si mesquamen hem soe sere
maer omdat hi sijn here was
soe sweech hi daer te hant das
niet bedi hi pensde alsoe houde
dat hine bescernen soude
van pelles dochter sonder sage
als hi tijt ende point sage
die coninc bat waleweine daer naer
sine aventuren te secgene daer
walewein seide here alsic vel
in die queste ic reet doe wel
menege dachvard al dure
dat ic ne vant ghene aventure
daer ic vele af tellen mach
maer ic quam op alre heligen dach
daer die gesellen onderlinge
hadden geset hare vergaderinge
si quamen alle gader tire stede
sonder lanceloet ende bohort mede
daer wi ombe weder bestonden
die queste ten selven stonden
ende setten termine daer naer
ter selver stat te comene dar
ic reet menegen dach daer nare
vragende om niemare
van lancelote emmertoe
ic reet menegen dach alsoe
ende quam int wonderlijc eylant
daer ic mordrette gevaen vant
daer ic jegen den rudder vacht
vanden eylande die met sire cracht
mi hadde doet geslagen daer
ocht ic hem maer
dat daer eene joncfrouwe quam
die dat gevecht ondernam
ende maecte pays van ons altoe
ic leidde mordrette met mi doe
uten eylande godweet
wedert den lieden was lief of leet
ic vant merlijns bedde in dat eylant
daer elc dire op slaept te hant
verliest sinen sin sijt seker des
om dat die stat betovert es
ende als hire ute es gegaen
comt hi hem weder sonder waen
ende daer sijn te soe vele steden
crachte van wonderlijcheden
nieman en soude geloven van dien
hine hadse selve gesien
daer es die cracht van al gemeinlike
der toverien van ertrike
men siet daer sulc wonder openbaer
comt die beste ridder vander warelt daer
hi vint daer sine gelike te hant
negeen ridder en sal in dat eylant
conen soeken soe sterke aventure
hine salse daer vinden telker ure
in dat eylant in de selve vart
vandic dat aventurlike suaert
dat die hulte so groet heef
datse ne geen man die nu leef
metter hant omgripen en mach
ende mi seide op eenen dach
een heremite daticker af sterven moet
ende datter mi mede slaen sal doet
man vander warelt die mi meest mint
ende van manscape en bestaet twint
ende dat mijn broder van desen
mordret occysoen sal wesen
alsic geruemt hadde dat eylant
reetdic soe verre datic vant
hestore van mares dien helyan
gevaen hielt ende ic verwan
helyan met wapenen soe
datic hestore verloeste doe
alsic vandaer sciet ic voer te hant
int vreeselike foreest daer ic vant
des conincs drossate ausart
vanden welden lande in de vart
die beroepen was van sconincs soens doet
dies ic hadde ontfarmenesse groet
dat ic den camp over hem nam
ende alst te vechtene quam
was gaheret jegen mi
mijn broder gewapent ende hi
ne kinde mi niet noch ic hem mede
wi vochten soe lange bede
datter deen bleven ware
cortelike maer dat icken dare
bi sinen suerde bekinde
doe maecten wi pays ende
waren beide drove tier stont
dat elc anderen hadde gewont
van daer soe voeric danen ic quam
ten verbodenen berge daer ic vernam
dat i ridder daer op was sonder waen
dien gheen riddere ne mochte wederstaen
met wapenen ende menne wiste mi niet
te secgene hoe die ridder hiet
keye die drossate ontriet mi
daer boven te gane bedi
dat ic soe sere gewont was maer
ic ne liet niet in ginc daer
daer ic jegen bohorde vacht ne gheen
en kinde den anderen van ons ij
soe dat ic soe lange jegen hem vacht
dat mi faelgierde mine cracht
ende hi dede mi onder soe
dat ic mi opgeven moeste doe
ic was in vancnessen gedaen
daer wasic onlange sonder waen
dat van onsen gesellen quamen daer
deen vore ende dander naer
die hi alle gader nochtan
wel tote xiiij verwan
die alle daer gevaen lagen
ende wine waren te ghenen dagen
verloest worden mare
dat mijn her lanceloet quam dare
die jegen bohorde vacht soe
dat wi worden wel geware doe
dat hi boven was vanden stride
si onderkinden hem tien tide
ende si maecten pays daer wi
alle worden verlost bi
dit es al dat mi es gesciet
sint datic vanden hove sciet
dic coninc deedt al scriven daer
hestor seide de sine daer naer
alsoe alsi hem waren gevallen
daer af gesproken was onder hem allen
omtrent vespertijt geviel dat
lanceloet bi der coninginnen sat
in hare camere daer si
allene waren si ende hi
si seide lanceloet ic sach u mere
gisteren pensen dan noit ere
ende ic sach u op mordrette sien
ende op mijn here den coninc nadien
ende op i serpent tere andre stont
dat in die kerke gemaelt stont
segt mi waer bi dat was
doe maecti haer vroet das
hoe mordret den goeden man sloech doet
die hem gesecght hadde al bloet
dat bi mordrette soude sterven
al sijn geslachte ende bederven
ende die coninc toe ende hi seide hare
die betekenesse daer nare
vanden serpinte ende alsi
dat horde si was droeve daer bi
ende tongemake si liet die tale
daer af vallen al te male
die coninc dede hem binnen dien
van wapenen ende perden versien
van galeiden ende scepen toe
ende van al dat hem bedorste doe
op sinte marien magdalenen daghe
quam bandemagus sonder sage
die coninc ende brachte tarturs hove
ridders van herde groten love
patrides sinen neve ende alsoe wel
ccc rudders starc ende snel
op den andren dach daer naer
quam karodos cortaerm daer
die in sijn geselscap brachte
vc ridders van groter machte
doe quam die coninc kabarantijn
die hadde int geselscap zijn
wel dusentech man die de coninc
herde vriendelike ontfinc
ende lanceloet van lac mede
diese met groter vriendelijchede
hielden dien dach ende den anderen daer
si gingen te scepe daer naer
si leden de zee ende quamen
in vlaendren dat doe bi namen
flamgne hiet daer was int vor varen
bandemagus met sinen scaren
si voren dore flamgne te hant
ende deden grote scade int lant
alsi gaule naken begonden
i ridder quam tot hem tien stonden
die waleweine brachte niemare
dat die here van gaule doet ware
si reden dore ende quamen
daer si eenen casteel vernamen
die claudase behorde toe
si droeghen over een doe
den castel te winnen onder hen lieden
eer si vanden casteele scieden
si ontboden dien van binnen
ne gaven si hen niet op si soudse winnen
die here antwerde daer ave
dat hine niet op ne gave
levens lijf ende alte hande
vielenre vore die viande
dander setten hem ter were wel
soe dat ten eersten assaute gevel
dat die van buten worden geware
dat die van binnen gene ware
ne hadden ter side te gaule wart
si richten daer leedren metter vart
ende clommen opten muer gemeinlike
soe dat daer op waren haestelike
vc man ende die van binnen
ne wachten hen niet jegen dat winnen
si ontdeden die porten doe
ende wonnen den casteel alsoe
ende sloegent wel na al doet
datter binnen was clene ende groet
cerses die here vloe te hant
dor ene posterne die hi vant
ende daer hi voer te claudase wart
onmoette hi enen bode in sine vart
die hem sinde claudas
ende brachte hem niemare das
dat claudas daer comen soude
hi antwerde hem alsoe houde
si hebben gewonnen minen casteel
ende doet geslagen dat meeste deel
ja al datter in was gemeine
sonder mi die ontvloe allene
si voren tot claudase tier stont
ende seiden hoe met hem stont
cerses seide tot hem here
ic bem onteerft nu mere
nu moetire toe nemen ware
alse claudas verstont die niemare
hi was drove van dien doene
ende sprac an sine baroene
hi seide nu geef mi raet
die drossate seide na dat staet
si sijn beter nu te wederstane
dan si sulen sijn na minen wane
alsi vorder comen int lant
hets waer seiden de barone thant
soe dat bi der barone rade dan
die coninc coes vc man
die waerde rudders waren doe
ende deder seriante scotters toe
datter m waren ende mere
ende hi beval dien here
dat totter nacht bleve daer
die drossate seide daer naer
ghi sult vinden ic ben seker des
buten mure die van logres
als ghire onder comt geet hen an
datter staende blive geen man
si wapenden alst avont was
die daer toe gecoren hadde claudas
ende onbeiden das men hem beval
te porne doe porden si al
als die jonge liede ende die hare
dies porrens worden geware
si volgden den anderen naer
soe datter was wel vc daer
ende die ghene die te voren
te vaerne waren vercoren
hadden gesint enen spiere
om weten in welker maniere
die vanden here hen hilden doe
ende ocht si gelogiert waren toe
die spiere quam te hem i dal
daer si na hem onbeidden al
hi seide hem dat dat here
vor den casteel gelogiert were
si hebben seid hi nu ten tide
hare wachte in dese side
an dander side soe en es niemen
deildi u in ij scaren sniemen
soe dat dene dese side bestaet
ende dander an dander side gaet
ghine sulter gene were vinden an
ende sultse wel moghen vaen dan
si deden als hen de spiere seide
ende sinden al sonder beide
over de helech vanden here
si vonden al sonder were
dat here doe an die side
wanter ghene hoede ne was tien tide
dat scade was ende jamber groet
dar bleven vele goeder liede doet
uten lande van logres
ende alsi point sagen des
si voeren op hem int grone
ende velden de pawelgone
si riepen lude ende sere
verraden al dure dat here
alse hare gesellen hoerden toe
die an dander side waren doe
si lieten hare orsse vort gaen
op hare breidele sonder waen
karados cortarm die de wachte
bevolen was van dier nachte
hi hadde van goeden rudderscape
ccc man in sinen geselscape
als hi horde ende geware wart
dat die gone quamen te hem wart
ende van dien niet ne wiste tien tide
die op hem quamen in dander side
hi seide laet ons gaen met allen
in dese die op ons comen gevallen
hi liet vore lopen doe
ende hi reet op den eersten soe
dat hine metten spere reet
dat hi viel doet ende hi leet
over ende trac doe sijn swert
als een goet ridder ende wert
ende de sine begonsten nopen
die orsse met sporen ende lieten lopen
ende staker vele af tier tijt
ende begonsten eenen suaren strijt
alse claudas liede die waren
in dander side gevaren
die van logres in slape vonden
sie sloeger vele doet tier stonden
daer si ute haren slape resen
ocht stomme beesten hadden gewesen
mijn her walewein was vorsien
bi sire vroetscapen van dien
dat hi ghene wapene uut en dede
dien nacht noch brodere mede
noch man die was in haer pawelgoen
maer bohort hestor ende lyoen
bannijn lambegnes blyoberijs
die blide coene ende brandelijs
die viij die gesellen waren
wel gelieve ende jonc van jaren
lagen in eene cirat doe
ende waren ongewapent toe
alsi horden dat ghecri
si verstonden wel dat si
verraden waren sonder waen
si wapentden hem alle saen
hestor ende bohort waren
eirst gewapent van den haren
ende si sagen haer viande
op die hare comen te hande
ende slaen ende steken toe
de gene die hem wapenden doe
ende tinten ende pawelgoene
omme werpen in dat groene
hestor ende bohort waren
op geseten sonder sparen
ende voeren op die viande saen
stoutelike steken ende slaen
soe dat noit gesien was in here
ij manne doen soe grote were
die viande vingen lione
ende bannine in den pawelgoene
ende alle hare gesellen toe
si leidense in vaster hoeden doe
alse bandemagus dat verstont
hi riep ten wapenen tier stont
si wapenden hem metter vart
patrides was gewapent ytowart
ende sloech grote slage als hi quam
walewein die was sere gram
ende bohort ende hestor slogen neder
die viande wech ende weder
ende dedense tumen met allen
alse die seysene dat gers doet vallen
soe dat hare viande tier uren
niet langer en mochten duren
ende het wert soe donker nadien
dat deen den anderen ne mochte sien
soe dat keerde de jonge claudas
ende sijn geselschap dat met hem was
bohort ende hestor keerden tier stonden
ende tgeselscap van der tafelronden
ende als si den here quamen bi
horden si herde groet gecri
onder die van logres van haren
maghen die verslagen waren
alsi int here quamen recht
si deden ontsteken groet lecht
si vonden xij gesellen gewont
van der tafelronden tier stont
ende vele doet si vonden al bloet
datter onder gewont ende doet
wel vijc waren ende daertoe
gebrac daer die coninc yoen doe
ende sijn broder die een rike man was
ende lioneel si waren drove das
sanderdages alsi waren
gewapent met haren scaren
si rekenden hoe vele man
si hadden onder hen lieden dan
ende vonden dat in hare here
xm man waren ende mere
die coninc bandemagus sprac alse houde
dat hi dierste batalge leiden soude
ende men gaf hem tot sire meisniede
te hant des coninc yoens liede
die gevaen was ende hi hadde dan
onder beide wel m man
dander bataelge daer naer
leidde de coninc brangore daer
die wel hadde sonder faelge
m man in sine bataelge
walewein ende hestor mede
die si gemaect hadden bede
meestre van al den here doe
spraken hem al wenende toe
ende baden hem dat si wouden
om wel doen pensen dat si doen souden
die derde bataelge leide die coninc
kabarantijn die in sinen rinc
onder ridders ende seriante maer
wel m man hadde daer
karodos die coninc viel daer an
ende was van der vierder leidsman
de vijfte amangin van kamaloet
die vi leidde i here groet
van kardoel melyan
gaheret die vii daer an
ende die viij bohort
aldus als gi hebt gehort
maecten die van logres hare scaren
ende alsi alle gereet waren
porden si wel berect
ende al met ysere wel verdect
ten castele wart van den torre
daer na die waren in porre
met vele lieden ontbeidde claudas
in den selven tor daer hi in was
soe dat si te prymtide den tor sagen
daer claudas ende de sine in lagen
ende si sagen ute varen
claudas met sinen scaren
als die ene die andere sagen
weet wel dat si hen ontsagen
onderlinge te vergaderne daer
ende alse elc anderen quam bat naer
daer ne sprac nieman i wort
si lieten lopen rechte vort
die scilde vor hare borste
daer reet voren sonder vorste
een hiet jabyas die leidsman was
van der erster bataelgen claudas
alsen patrides wert geware
liet hi jegen hem lopen dare
ende si onderstaken hem soe
dat hare scilde scoerden doe
en ware dat die spere braken
daer si hem mede onderstaken
elc hadde anderen gesteken doet
dat gemoet was soe groet
dat si beidde ter erden vellen
doe lieten lopen hare gesellen
elkerlijc ten sinen wart
om te bescuddene ter vart
si begonsten eenen groten strijt
ende sloegere vele doet tier tijt
walewein ende hestor mede
wrachten daer groet wonder bede
si sloegen ter neder al dat hem quam
te ghemote si waren so gram
ende dorreden met groter macht
die bataelge ende met groter cracht
ende sloegen vele groter slaghe
op hare viande in dien daghe
claudijn ende kanart
die goede ridders waren ende wart
scaedden sere die van logres daer
ende bleven lettende daer naer
met haren lieden in den pleyne
op hestore ende op waleweine
men gaf daer ende ontfinc
grote slage in dien sturen rinc
maer die ij gesellen die wart
waren ende altoes onvervart
ende hare viande vor hem sagen
si begonsten de scilde dragen
boven die hoefde ende al in een
hielden si te gadere onder hen tween
walewein sprac tote hestore tier stont
nu sal men sien wat ghi doen cont
dese ij wanen ons wel vaen
hestor sprac daertoe saen
hets een dinc die nine mach wesen
ne temayert u niet van desen
walewein ende hestor werden hen soe
elc bi anders hulpe daer toe
mijn her ywein was dare
dier of verhorde niemare
een rudder seide hem op genaden
staet hestore ende waleweine in staden
die claudas liede hebben onder hant
ende sulen gevaen worden te hant
ghine helpt hem want si sijn te voet
hare parde waren geslagen doet
als mijn her ywein dat horde
hi riep sine liede na den worde
ic sal sien nu ter ure
wie noit minde coninc arture
bedi die iet om hem wille geven
hi sal setten sijn leven
om te helpene desen tween
si antwerden al ghemeen
wine sulen u niet faelgiren
wi volghen u in allen maniren
claudas volc hadse bestaen
beide gader ende wel na gevaen
bider macht ende bider warde
van claudine ende van kanarde
dat hi verdoeft ter eerden vel
claudijn die den slach sach wel
hi duchte datmen vaen soude
ende sloech mijn here yweine also houde
op sinen helm ende op thoef
dat hi bleef dor al verdoef
hi verhaelde sinen slach weder
ende sloegene dat hi viel ter erden neder
doe vinc hi te hant ten perde
ende gaft sinen geselle kanarde
hi deden daerop sitten te handen
ondanc alle sine vianden
hestor hadde gesien wel
dat kanart van sinen perde vel
hi quam toe ende sat daer op gereet
waest sinen vianden lief of leet
hi hadde doe getrect sijn suert
ende reet ten coninc claudas wert
die vele metten licgame dede
ende geweest hadde in sire jonchede
harde vrome hi mercte das
dat claudas best gewapent was
ende rikelijcst ende hi dochte
dat hi wel een groet prince wesen mochte
hi hadde in die hant dat suert
ende voer alse te claudas wert
die coninc dien comen sach alsoe
weet wel dat hi hem niet ne vloe
want hi van groter herten was ende wart
hi sloech op den scilt metter vart
datter een stucke af vloech ende die slach
sanc neder dat hi hem niet ne verwach
ende hi sloegene weder van hogen
op den helm dat hem sparcten doghen
alse esclamor wart geware das
die van sconincs geslachte was
hi leidde eene bataelge tier stont
hi vreesde dat claudas ware gewont
hi gaf hestore doe enen slach
dat hi op sijn archoen lach
ende als hi anderwerf soude slaen
was hem hestor ontvaren saen
al verdoef int hoef daer af
dat hi hem soe suaren slach gaf
ende alsi weder quam in sine macht
hi liep hem op met groter cracht
onder hen ij wart soe groet strijt
men hadde geweten in corter tijt
wie die beste geweest hadde doe
maer dat daer dandre quamen toe
daer si vochten onder hen lieden
diese al vechtende scieden
si waren beide verdoef sere
mar esclamoer vele mere
dan estor die nochtoe dapper was
ende voer op den coninc claudas
ende gaf hem vele slage daer hi nochtan
was onder alle sine man
dat hi vallen moeste ter erde
ende hestor voer ten perde
ende voret mijn here waleweine
die te voet vacht inden pleine
ende hi seide sit op here
ende wacht u van valne vort mere
en es geen tornoy nu ter tijt
mar i harde vreselijc strijt
daer over sijn beter liede nu
danic gewaent hadde secgic u
sine begeren ander dinc ne gheen
dan te doedene den eenen van ons tween
alse walewein weder op geseten was
begonste de strijt groet omtrint claudas
die hem werde soe hi best conde
dat niet helpen ne mochte tier stonde
want si waren al tonder sonder waen
ne hadde claudas ende esclamor gedaen
ende claudas neve kanart
walewein toghedse hestore ter vart
ende seide gene iij sonder faelge
houden staende die bataelge
die die mochte doet geslaen
alle dander souden vlien saen
hestor seide laten sijt daer bi
walewein antwerde ja si
si selen dan vlien sprac hestor ter vart
cortelike siwi iet wert
bestaet den eenen ende ic sal
den anderen bestaen hebbics geval
si namen ij speren elkerlijc een
ende liepen ter vart op hem tween
hestor stac claudase ter erde
ende mijn her walewein kanarde
alse esclamor dat hadde versien
hi vinc an hestore met dien
ende toeghene biden helme soe herde
dat hine velde ter erde
claudijn sat op metter vart
ende sat op hestors pert
walewein halpt hestore daertoe
dat hi op kanarts pert quam doe
doe wert groet ende starc de strijt
si vingen kanarde tier tijt
claudijn sprac ten vader na dien
ende bat hem dat hi soude vlien
ende hi seide lieve here
wi sijn alle gesconfiert sere
ende ghi hebt vele wonden
claudas was drove tien stonden
om dat die sone seide doe
hi sach wel het moeste sijn alsoe
daer keerde weder claudas
die groten rouwe hadde das
hi reet en wech met groter spoet
hi hadde een pert dapper ende goet
hi leidde ij ridders met hem doe
si reden alsoe emmertoe
dat si tot bi gannes quamen
daer si uter porten comen vernamen
vele rudders alse dat was
seide tot hem selven claudas
dat noch geholpen soude wesen
claudijn sinen sone ende bin desen
quam hi an hen ende seide al bloet
dat sijn sone hadde hulpen noet
si wouden daer varen sonder beide
maer dat hijt hen ontseide
ende hietse maken xx scaren
ende daer na tot hem varen
si ordenaerden daer saen
die gene die voren souden gaen
ende wie sijn souden ter middewerde
ende wie int achterste vander werde
daerna maecten si hare vart
met gemake der waert
ende namen te haren perden hoede
dat si niet ne werden te moede
soe datsi omtrent none quamen
daer si liede vliende vernamen
al dat si mochten van claudas scaren
die gewont ende gesconfiert waren
daer was onder verslagen ende gevaen
die helf van xm man sonder waen
ende die ontvlouwen waren tier stont
sere mesmaect ende gewont
ende noch haddere meer van desen
verslagen ende gewont gewesen
ne hadden esclamor ende claudijn
niet in hare hulpe gesijn
diese bescermden stoutelike
ende die ij ridders namelike
gedoeghden vele op dien dach
ende dedent daer menech man toesach
menege scone vromechede
die walewein ende hestor prijsden beide
ende seiden wel dat si noit vor dien
ane ij rudders ne hadden gesien
soe grote were in gere wijs
ende gaven hen vanden dage alden prijs
ende ne hadde hestor gedaen
si haddense bat bescermt sonder waen
met dat hestor af stac soe fellike
esclamore dat se gemeinlike
aerghde van harre vromechede
ende vele liede waenden mede
dat sire bi worden ontdaen
dat dene ende dandre worden gevaen
claudijn werp hen binnen desen
dor esclamors wille in vresen
die tien tiden sonder part was
dat hi hem met pinen halpt das
dat hi weder sat op een part
ende hi sprac te esclamore wart
ne ware dor mijns vader wille secgic u
ic ne gavere niet omme nu
al storvic hir in desen strijt
ic ne wane nemmermeer te ghere tijt
alsoe vele doen sonder waen
alse wi heden hebben gedaen
omtrint none hebben vernomen
claudijn ende de sine comen
soccors daer hi hope hadde toe
ende si verstouten daer hi doe
want si saghen berch ende dal
met rudderscape bedect al
die quamen vanden lande van gannes
die hi wel betroude des
dat si hem helpen souden in den noet
ende niet faelgieren toter doet
hi toendese den sinen na dien
tierst dat sise hadden gesien
si seiden wi sijn genesen
dies moete god geloef wesen
doe seide claudijn ten sinen
ghi heren nu sal wel scinen
wat ghi doen sult tesen saken
siet hir onse hulpe naken
elc pense om wreken saen
van dien dat hir nu es mesdaen
si verstouten daer af te handen
ende voeren onder hare vianden
ende stakenre vele af in har comen
walewein ne hadde niet vernomen
datsi soccors hadden versien
hi seide tote hestore nadien
hir moeghdi sien een wonderlijc doen
dat die ghene keren die waren gevloen
ic wane dat si succors sien ende dat si
hen beginnen verstouten  bedi
si waren gesconfiert ere
ic secge u over waerheit here
goede ridders die tot desen
in rusten hebben gewesen
en comen om niet niet te stride
walewein seide tien tide
lieve geselle ne roeke u
wie hebben soe vele goeder liede nu
in dachterwaerde datse al
sconfieren datter comen sal
ende si saghen in allen siden
der andre succors comen tien tiden
ende ij bataelgen dire voren waren
vielen doe op hare scaren
die si ontfingen stoutelike
ende weerden hem dapperlike
claudijn sprac te esclamore nadien
hir moeghdi groet wonder sien
dese liede die soe vele scaren
op hen sien comen si gebaren
alsoe sekerlike ochte si
ons hadden verwonnen dunke mi
walewein ende hestor reden doe
sonder cesseren emmertoe
daer si die meeste perse vonden
ende dat hem meest halp tien stonden
dat was dat si niet ne scieden
si deden soe onder hen lieden
dat si ij daer ontsien waren
boven allen dien van haren scaren
claudas seide al in een
dat si gesconfiert waren bi dien tween
ende en hadde gedaen der tweer doen
sine hadden niet scandelike gevloen
alse die iiij erste bataelgen waren
vergadert op waleweins scaren
si vochten op hen soe utermaten
dat si moesten har jagen leten
mijn her walewein ende de sine
ende waren gelijc gnoech in scine
beide de pertien sonder faelge
maer alse quam die vijchte bataelge
ende die seste mede tien tiden
begonste die slachtinge in beiden siden
soe dat al die berch verdect was
van verslagenen lieden alsic las
ende die van logres scieden
vander plaetchen ende onder hen lieden
keren moesten si wilden ochtne wilden
bi dat daer soe vele lieden hilden
die den coninc claudas horden toe
alst hestor sach hi seide doe
here walewein wat saels gescien
sulen wi emmer moeten vlien
weet wel ic wille sterven ere
men soud ons verwiten emmermere
hi seide ne laet u niet vernoyen
laet hem hare perden moyen
ende hem selven int breken
hare speren ende int steken
ende ic sal ons versien hir binnen
dat wi gaherette gewinnen
minen broder met sire scare
ende bohort sal noch bliven dare
ende sal comen als wijs hebben noet
te hant mijn her walewein onboet
gaherette die der waert trac
ende dus toten sinen sprac
nu saelt scinen wat wi doen sulen
die gerust hebben te vullen
ne setwise niet tachter
wine verwinnen niet den lachter
alse gaharets bataelge was
vergadert op die liede claudas
daer mochtmen horen craken herde
die speren ende clinken die suerde
ende ridders ter erden vallen neder
die niet ne mochten opstaen weder
alse gaheret quam in den strijt
die meer gerust hadde tier tijt
dan sijn wille was hi dede
met wapenen soe grote vromechede
dat nieman en hadde gesien
hine hadde geprijst van dien
ende als hi was in den pleine
met hestore ende met waleweine
si deden soe vele onder hen drien
ende bi der hulpen van dien
die met gaherette daer quamen
dat si den anderen benamen
dat jaghen dat si deden dare
alse claudijn wart geware
der groter vromecheit vanden iij
hi riep te hem xx ridders na dien
daer hi meest trouwen hadde toe
ende hi seide tot hen doe
wi sijn bi genen iij qualike
ghevuert secgic u sekerlike
want wi haddense ter vlucht bracht
si sijn becomen met groter cracht
mochten wi die iij afgesteken
dandre souden hen al gebreken
ende oec sconfieren datter dan
ghene were ne soude wesen an
het dochte den andren goet alsoe
ende si lieten lopen doe
claudijn liep met groter vart
met sinen spere te hestore waert
ende droech soe neder dat spere
dat hi hestore stac herde sere
dor die dye tien tide
ende queste tors in de slinke side
hestor viel doe ter erde
sere gequetst al met den perde
ende hi was gequetst soe sware
dat hi in onmacht viel al dare
dander staken waleweine soe
dat hi metten perde viel doe
mar hine was niet gewont
tselve deden si gaherette ter stont
doe begonste daer groet strijt
men woudse doet slaen tier tijt
maer si weerden hem in scine
ocht waren wilde everswine
daer waren bi soe vele van haren vrienden
die hem daer soe wel dienden
dat sise op hieven vander erde
ende settese weder op hare perde
ende alsi hestore soe onsochte
gequetst sagen dat hi niet op ne mochte
si waren alse droeve van desen
ocht hi hare broder hadde gewesen
si hievene op tien tide
ende droghene buten stride
si toeghen hen uut den dyen dat spere
mijn her walewein weende sere
ende dedene te hant draghen
daer die gevanghene lagen
ende bat dat mens name sulke ware
ocht die coninc artur selve waren
ende hi voer in den wijch te hant
daer hi claudas liede sere ouder vant
bider macht van bohorde tien stonden
ende bi dien vander tafelronden
si hadden geweest in groter vreesen
ne hadde claudas selve gewesen
mar sint dat si vergadert waren
ne hielden ghene plaetse claudas scaren
si moesten achter trecken saen
men haddere gnoech gevaen
ne hadde gedaen die achterwaerde
diese soccoreerde harde
ende alsi waren van beiden siden
alle vergadert tien tiden
ne was ne gheen der hoeftmanne
hine was in vresen danne
bedi dat in beiden scaren
soe vele liede noch doe waren
menne wiste wien onse here
van verwinnen onste der ere
als bohort quam in den strijt
hi brac sijn spere ter selver tijt
doe trac hi sijn suert ende dede
daer mede soe grote vromechede
datten elc man diet hadde gesien
over goet hadde gehouden bi dien
dat nochtan geen wonder en was
want hi haette sere claudas
boven allen mannen op den dach
ende als mijn her walewein sach
dat wonder dat hi dede doe
sprac hi mijn here yweine toe
men soude met rechte geven lant
sulken man want ic noit ne vant
man diet bat bescermen soude
gaheret seide alse houde
here laet ons hem volghen hi sal
dese bataelge verwinnen al
nadien dat hi comen es
ic ne mach niet geloven des
dat claudas liede sulen mogen
jegen ons duren ende doghen
want mi dunct dat heden den dach
nieman jegen hem duren ne mach
dus duerde toter nacht de strijt
claudas was droeve tier tijt
om dat hi sach sine liede ter vart
vlien ter stat van gaunes wart
mar die vanden andren here
diese haetten herde sere
ende gejaecht hadden lange
vingenre vele ten ingange
vander porten ende waren sere gram
om dat hem die nacht op quam
want ne hadde die nacht gedaen
het ne ware niet een ontgaen
ende alsi hen ontvlouwen waren
binnen der porten met den haren
doe thogen een deel vander port
die van buten die emmer vort
daer voere bliven wouden ende onterven
dire binnen laghen ochte sterven
dien nacht waren si gepijnt sere
met loedserne buten int here
ende met siene dire waren gewont
gaheret wachte tier stont
ende sine gesellen met haerre macht
si waren gewapent al den nacht
des anders daeghs quamen vort vroe
die van buten ende waenden doe
dat die van binnen uut comen souden
alse die jeghen hen vergaderen wouden
maer neen si want si hem berieden
wat si souden onder hem lieden
moghen doen jeghen die van logres
ende hen lieden dochte des
dat si int begin int aerchste waren
ende dat si niet ne mochten metten haren
jegen hem lieden geduren
die coninc seide tier uren
lieve heren ic bidde u
dat ghi mi wilt geraden nu
vanden orloge dat wonderlike
die ghene vanden conincrike
van logres die ons af onnen
alst wel scijnt hebben begonnen
watter mede es te doene
bedi heren ic ben de ghoene
die niet ne weet welct beste si
hier bi willic dat ghi
secgt elc wats best te doene staet
ic saels mi houden an uwen raet
doe waren daer messelike spraken
onder hen lieden van desen saken
ende als die raet genomen was
droeghen si over een int inde das
dat si alle sulen tien tide
op die hulpe van rome biden
ende si moetent wel doen bedi
si hadden de stat vast ende si
hadden vitaelge binnen den haren
gnoech wel te xx jaren
ende seiden dat die van binnen
an tuutvaren niet ne mochten winnen
want si haddense geproeft soe
dat si over waer hielden doe
quamen si uut in enegher maniren
datmense soude scoffieren
hir toe acordeerde claudas
als hi hoerde dat dat haer raet was
alse die niet jeghen hen lieden
secgen ne woude dat si rieden
nochtan haddi liever te handen
te vechtene jegen die vianden
hadt bi haren wille moghen wesen
si deden berecken na desen
die muren ende die vesten vander stede
van ridders ende seriante mede
na dien dat si noet hadden van dien
daer na deden si oec besien
hoe vele liede hen gebraken
ende vonden in waren saken
datter iiijm gebraken wel naer
over rudders ende seriante daer
daer waerre oec vele tier stont
verminct ende oec sere gewont
tirst dat wiste claudas
dat kanart sijn neve gevaen was
man die was van meester vromecheden
die hem bestaet ende van stoutheden
hi seide dat hi daer nare
dat hi hoerde niemare
van dorijns sijns soens doet
noit sint ne horde cleine no groet
secgen van enegherande dinc
dat hem soe sere ter herten ginc
hi seide ic hadde liever verloren nu
minen besten casteel secgic u
doe vraeghdi claudine saen
ocht hi was daer kanart was gevaen
ic sagene vaen antwerde hi
maer ic hadde te doene an mi
soe vele datic sonder waen
hem niet te staden ne mochte staen
ic was in vii steden binnen desen
daer ic gevaen hadde gewesen
mar dat mi esclamor uter noet
halpt ende bescudde vander doet
ende en haddi allene gedaen
ic ne ware niet ontgaen
want die vander ander side
weten van wapenen nu te tide
meer dan enech stervelijc man
weten mochte ende nochtan
houden si hen te gader emmertoe
ende helpen elc anderen soe
dat gene liede tenegher uren
jegen hen ne mochten geduren
maer om kanarde
daer wi om tonpayse sijn harde
doet besien uwe gevane
daer sijn hoge liede ic wane
daer ghine wel sult moghen bi
weder hebben here wildi
riddere om rudder geven dan
ende sijn si niet soe hoge man
dat si des wissels willen roeken
laet ons sinen pays dan soeken
met gelde ocht met anderen minnen
dat wi kanarde gewinnen
ende onse andere gesellen mede
alse claudas besien dede
sine gevane hi deedse comen
ende deden haren name nomen
als claudas lyoneel sach
hi seide lyoneel ay wach
ghi sijt man die leef sonder waen
die mi meest heef mesdaen
dorijn mijn soene dien ghi
sijn leven naemt wilen haddi
noch geleef daer was an
soe goet begin van eenen goeden man
hi hadde geweest nu ter stonde
de beste man diemen vonde
maer ghi sloechten doet daer ghi mi
in scanden ende ermoden settet bi
want haddi geleef tot desen
ic ne hadde nu niet gewesen
in sulken pointe alsic ben nu
ic bem sculdech te hatene u
meer dan yeman in ertrike
lyoneel seide sekerlike
sloegicken dat en es niet sere
te wonderne want ghi noit ere
ne minnet bohorde den coninc
minen vader ende bi dire dinc
ne sulen u noch merre noch minder
nemmermeer minnen sine kinder
noch die uwe spade noch vroe
si hebben daer gode redene toe
bi dien dat gi wilen al gader
onteervet den coninc minen vader
ende mi mede doe seide claudas
ic hebbe gnoech gehort das
want felheit en mach haer niet
decken daer si es wats gesciet
hi onboet die van logres alse houde
dat hi gerne jegen hen spreken soude
in goeden geleide ende si seiden
dat si sijns alsoe souden ontbieden
doe quam die coninc claudas vort
ende claudijn buter port
daer walewein ende bohort tien tide
jegen quamen in dander side
alsi in deser maniren
te gader quamen onder hen iiij
begonste hem beclagen claudas
van sinen lande dat gewoest was
ende van sinen lieden dat si hilden daer
ende van sinen castelen daer naer
bohort beclaeghde hem tier stede
dat hi sinen vader sterven dede
ende sire moeder toe te handen
aerm verdreef uut haren landen
ende hem onteerfde ende hi tlant helde
ende hadde gehouden met gewelde
ende met onrechte oyt sint
dat hi in die wieghe lach i clene kint
nu siet seide walewein saen
wie anderen meest heef mesdaen
hem dochte seide hi dat was
int meeste onrecht claudas
ende seide tote claudase waer bi
onteerfdi sinen vader seidi
sonder redene ende te hande
jaeghdi sire moeder te lande
fellike ende hebt oyt sint sijn lant
tonrechte gehouden in uw hant
hi gedoeghet al waest onsochte
alsoe lange als hijt gedogen mochte
ende alsi wart geware daer af
dat men niet weder ne gaf
quam hi met machte harewart
om af te doene in sine vart
die hem wederseiden sijn lant
ende omdat hi wederstoet vant
sone es niet te wonderne dat hi
uwen sone doet sloech daer bi
het en es niet te lachterne dan
nadat hi u vant ende u man
in sire ervachtechede
ende in sijn eyghen lant mede
sint dat hi heeft sonder waen
sijn recht onrechte wederstaen
gheen goet man ne souds hem houden
an u maer alle liede souden
u met rechte confunderen
ende quetsten ende onneren
doe seide claudijn dat claudas
daer ombe daer niet comen en was
maer daer ombe hi quam hir
hir was gistren een strijt fier
die duerde des die nacht quam
ende om dat die nacht ons benam
sone mochtemen niet gesien
wat inden daer af soude gescien
haddi geduert lange tijt
daer storven vele liede inden strijt
want in sustanen bederven
moeten vele liede sterven
ghi hebt van onsen ridders gevaen
ende wi van den uwen sonder waen
wi willen wel van desen zaken
in dier maniren pais maken
dat wi u willen weder geven
uwe rudders ende u neven
die onder ons licgen gevaen
ende ghi ons die onse sonder waen
si willecordent tien tiden
ende geloefdent in beiden siden
doe keerden weder walewein ende bohort
walewein dede doe comen vort
die gevane ende gaf hem toe
sulke cledere als hem betaemden doe
daer na dede hise eten
ende daer si waren geseten
dede hi hem tamelike
dienen ende wel eerlike
alse claudas quam in de port
dedi de gevane comen vort
ende seide als gi wilt ghi heren
moeghdi quite henen keren
si warens blide ende saten
ten taflen daer na ende aten
daer na gaf claudas ongespaert
elken van hem allen een paert
ende alsi opgeseten waren
seide lyoneel sonder sparen
here ghi hout daer gevaen
ene van onsen joncfrouwen sonder waen
doet wel ende laetse varen
tonsen vrienden ende ten haren
doe antwerde claudas
dat hi niet sculdech te doene ware das
lyoneel sueech mettien
hi sach wel dat nine mochte gescien
tierst dat si verloest waren
ende weder quamen ten haren
si deden hen alle grote feeste
beide minste ende meeste
dienden ende eerden openbar
den gevangenen die si hadden daer
soe dat hem wonderde wat hem gesciet
sine wisten noch doe niet
van den wissele dire was gedaen
alsi gheten hadden sonder waen
dede mijn her walewein ter vart
elken geven een goet part
si waren oec sonderlinge
elc vercleet nuwelinge
ende waren wel staende tier stont
maer dat si waren soe gewont
als elc was geseten op sijn part
sprac walewein te hem wart
ghi heren ghi sijt alle quite nu
ghi moeght varen alst gevoeght u
ende willen si bliven hir den dach
men salse eren soe men best mach
si dancten hem doe sere
ende seiden wi willen varen here
si reden dat si te gannes quamen
alse claudas ende de sine vernamen
soe wel vercleet ende op geseten
woude claudas te hant weten
wie hen dat al gader gaf
si beloefden hem sere daer af
dat hen die van logres gaven al
ende ere deden groet ende smal
alsi hoerden die grote hoefschede
ende die godertierheit mede
die den haren daer was gedaen
si temayerdens hen saen
ne hadden si hen niet verlaten doe
op die hulpe die hem soude comen toe
van dien van rome si hadden bi desen
pays gemaect hoet hadde gewesen
weet wel dat die van binnen waren
dicke geesalgiert sonder sparen
maer sine achtens niet enen bast
si hadden de stat starct ende vast
omdat hestor soe was gewont
was bohort van hem tier stont
gecoren van al haren here
met waleweine te sine here
x dage nadien dat suldi weten
dat die stat was beseten
quam die coninginne int hare
van benoyc ende met hare
vele nonnen ende alsi sach
hare neve si weende op dien dach
van groter ontfarmechede
ende van groter bliscap mede
ende als si hars werden geware
si deden grote feeste hare
om dat si lanceloets moder was
ende haer moye alsic las
si hildense vij daghe daer
ende seiden hare van lancelote waer
alse walewein ende sine gesellen
wie si was horden tellen
si waren hars harde blide
ende si deden hare tien tide
al die ere die si mochten sonder waen
tierst dat si wech soude gaen
bat si dat men hare holpe te dien
dat si hare kint mochte sien
ene warf vor hare doet
si seiden alle cleine ende groet
si souden daer toe doen hare macht
alsise verre hadden bracht
namen si orlof an hare
ende keerden weder ten here daer nare
opten selven dach quam mede
die vrouwe van lac tier stede
ende met hare vrouwen vele
si sochte bohorde ende lyonele
alsise sagen si waren blide
want si hadse al hare tide
boven allen vrouwen gemint sere
alse die hen groet goet ende ere
dede alsi cleine kinder waren
si vraeghde hen om niemaren
van lancelote si seiden tier stont
dat hi gans ware ende gesont
si seide ne comt hi niet met u
si seiden vrouwe neen hi nu
hi bleef metten coninc arture
die vrouwe seide tier ure
weetti ocht hi iet comen sal
doe berichten si haer al
waer omme hi bleef metten coninc
tierst dat si horde die dinc
si seide sine hadde wat doen dare
na datter lanceloet niet ne ware
si deden daer soe vele toe
dat si met hen bleef doe
ende i rudder dien die vrouwe
hadde gedaen ondertrouwe
ende dat geselscap dat metter was
bohort die was blide das
gaf te hant den goeden man
den casteel dien hi daer wan
ende al datter behorde toe
ende maecten rike man alsoe
die vrouwe sciet doe van hem lieden
si bleven daer dat si niet ne scieden
tote bi sinte mischiels daghe
ende daer binnen al sonder sage
dat si daer lagen wonnen si
alle die castele diere stonden bi
drie daghe vor sente mischiels dach
quam niemare daert here lach
dat die van rome quamen dare
alsmen te gannes horde die niemare
si haddens alle bliscap groet
als die hare comst hadden noet
ende si ontboden na desen
dien van rome haer wesen
ende hoe si beseten waren
ende onboden dat si metten haren
op sinte mischiels daghe souden
opt here vergaderen ocht si wouden
ende als sise an hem sagen vallen
si souden comen met allen
dus soudmense tien tiden
mogen bestaen in beiden siden
die van rome toghen daer bi
in sinte mischiels avonde daer si
in enen bosch rusten dare
al den dach ende namen ware
ochte hen eneghe dinc gebrake
wapene ochte ander sake
ende die van binnen waren berect soe
dat si niet ne hadden te doene doe
dan op te sittene ende van dien
en was dat here niet vorsien
ende ne wisten niet vander wachtinge
si hadden spel ende dachcortinghe
alse die jonge liede waren
ende vrome rudders twaren
men hadse beholpen bi desen
en hadde die vrouwe van lac gewesen
diet wiste bi der aventure
dat si dat foreest reet dure
die wiste wel alsise sach
dat volc van rome was datter lach
si seide bohorde te hant
doe si de romeine in den bosch vant
si sulen u tavont ocht morghen
esselgieren dies bem ic in sorghen
ende vinden si u onversien
ghi moeght werden verloren bi dien
hi seide als hi dat vernam
dat si ter goeder tijt daer quam
bohort ontboet waleweine saen
ende dede hem dese dinc verstaen
doe ontboden si de coninghe
ende die princen om die dinghe
alsi alle vergadert waren
seide hem bohort die niemaren
dat die romeine waren daer bi
ende si soudense bestaen waende hi
binnen dien dage indelike
ocht op den anderen dach tilike
wine sijn niet seker van desen
te welker tijt het sal wesen
mi dochte goet op datment riede
dat vort meer wachten onse liede
dene helecht dat si ons nine vonden
onbewarent teneghen stonden
ende sine wanen niet secgic u
dat wi van harre comst weten nu
si rieden alle alse houde
datmen de dinc alsoe doen soude
doe namen die iiij coninghe
dien nacht te doene die wachtinghe
met iiijm mannen ende si scieden
na dien onder hen lieden
ende si versaghen hem tier ure
van dat hem gebrac alt here dure
tierst dat begonste vernachten
toghen die coninghe uut ter wachten
metten haren nochtan ne saten si
niet op hare perde daer bi
dat si hen faelgieren mochten ter noet
si waren te voet cleine ende groet
ende bleven toter middernacht alsoe
als nieman en quam si deden doe
dene helecht van haren liede slapen
ende dander bleven in de wapen
sanderdaghes quam ter wachten gegaen
walewein ende hi seide saen
die viande sulen scire comen
het ware goet dat ghi hadt genomen
enen die voren sal varen
bandemagus sprac sonder sparen
dat hi voren varen woude
die coninc brangore sprac alse houde
hi soude dander bataelge leden
ende die derde na ter steden
nam te leidene de coninc yoen
karodos die coninc wilde de iiijde doen
ende elkerlijc soude hebben dan
in sine geselscap m man
daer na wapenden si hen saen
alse die sonne was op gestaen
ende si ordeneerden daer
noch x bataelgen daer naer
mijn her ywein soude dan
vander v sijn leidsman
ende van den anderen die barone
ende hestor ende van desen doene
souden overmeesters sijn vort
mijn her walewein ende bohort
alsi gereet waren al toe
toten op sittene si hoerden doe
een groet gecri want die romeine
quamen uten bosche ten pleine
ende waendense bestaen onversien
si hadden vore gesint bi dien
viere bataelgen diese versochten
ende gerichte baniren brochten
alse die coninc bandemagus die was
int erst wart geware das
hi seide ten sinen versiet u
dat van allen die hir comen nu
niet een ne blive int gereide
si antwerden hem sonder beide
vart vore al seker ende mettien
mochmen daer stoutelike sien
soe vele speren breken
ende soe vele rudders af steken
datter dat velt mede bedect was
als die romeine worden geware das
dat mense soe ontfinc tien stonden
ende dat si soe goet rudderscap vonden
dat gheen beter en mochte wesen
si worden tonpayse van desen
want sine waren niet van groter daet
si hadden groten toeverlaet
ghemeinlike van den machten
van den lieden die si met hem brachten
si waren daer bi in haren sin
herde fier in har beghin
alse hare soeren te broken waren
si toghen hare suerde sonder sparen
ende gingen met claudas lieden sere toe
daer si ernstelike vochten doe
op bandemaguse den coninc
diese stoutelike ontfinc
ende si hadden doe sonder waen
sine liede een deel achter gedaen
bandemagus hadde getrect sijn suert
ende sloech vore ende achter wart
hi dede vele liede tumen
ende vele dat gereide rumen
patrides sijn neve was
een vrome rudder sijt seker das
die na dien dat hi sijn spere brac
met stouten moede sijn suert trac
ende sloech omtrint soe grote slage
dat elken wonderen mochte diet sage
maer die romeine daer dit gesciede
hadden soe overvele liede
dat was een wonderlike dinc
ende bandemagus die coninc
moeste met den sinen achter trecken doe
mare eer dat quam daer toe
si doeghden vele pinen ere
want si waren vrome rudders sere
ende si waren sere onder gedaen
ne hadde hem die coninc karodos niet saen
met sine lieden geholpen daer
ende si hilden hem soe wel daer naer
dat si niet achter ne gingen
onlange begonsten si na dien dingen
lant te winnen op hare viande
ende drevese achterward te hande
si dedense dorpelike ter vart
weder keren ten bosche wart
doe quam daer uut den bosche thant
een rudder was julius genant
die senator van rome was doe
ende i jonc vrome rudder toe
hi hadde in sine scare
vele rudders ende hi quam dare
vor dandre wel gewapent ter cure
ende versach ter ure
vor hem bandemagus den coninc
die stoutelike hielt sinen rinc
dat hi die van rome dor brac
ende hire vele af stac
hi sloech doet haren ende tare
recht ocht een tempeest ware
hi toendene den sinen daer
ende seide tot hen daer naer
nemmermeer ne geloef mi vort
van dinghen die ghi mi secgen hort
ocht die gene niet en es lanceloet
daer al af sprect cleine ende groet
dat hi de beste es die men weet
nu vart hem ane gereet
dine nu af mach gesteken
ic ne late hem niet gebreken
ic ne makene rike man
doe liepen si alle daer an
ende begonsten slaen soe harde
dat sine staken ter erde
ende slogen hem doet sijn part
hi spranc op metter vart
ende wart wel geware alsoe saen
dat sine emmer wouden vaen
hi weerde hem soe hi best mochte
mar si vincgene wel onsochte
ende leidene in vaster hoede
ende pensden in haren moede
dat si daer bi souden moghen
inden alle hare orlogen
alse bandemagus was gevaen
temayerden hen de sine saen
si toghen achter metter vart
alse die coninc yoen des geware wart
die leidde de derde scare
hi sprac ten sinen daer nare
laet ons desen lieden te staden staen
si deden daertoe hare macht saen
doe quamen uut den bosche gevaren
van den romeinen noch ij scaren
ende alsi naecten den stride
die coninc brangore tract tien tide
met sinen lieden op die ij scaren
die daer achterst comen waren
men wart vechtende daer naer
in ij steden vreselike daer
daer waren vele goeder liede doet
ende rudders eene menege groet
als mijn her walewein vernam
dat uten bosche soe groet volc quam
hi sprac te bohorde daer nare
mocht soe wesen dat goet ware
dat wi wisten wat si nu ten tide
liede hebben in dander side
wine moghent niet weten sprac bohort
eer si alle sijn comen vort
uten foreeste nu secgic u
wat mi best dunct nu
sint onse liede allinskenne dare
maect iij scaren van ere scare
ende iij van ere andere dan
ende sette in elke goede leitsman
mar dachterste ij wats gesciet
diene suldi sceden niet
want in die ij achterste sal
hebwi noet onse hope sijn al
want in die ij scaren es
dat goede rudderscap sijt seker des
dat meest tonsiene es sekerlike
onder dridderscap van ertrike
doe dede mijn her walewein al
alsoe als bohort hem beval
ende dede allinskene uut varen
alst hem noet dochte van sinen scaren
soe dat uut waren te priemtide
alle de betaelgen van sine side
sonder die ij beste allene
die van binnen waren gemeine
datter niet meer bleven ne waren
ende voeren toe met al den haren
soe sere dat si bi dien saken
in haer comen vele af staken
soe dat si hadden gescoffiert daer
lichtelike die van logres maer
dat mijn her walewein sinde toe
die ix de betaelge doe
daer sine viere broder in waren
ende alse die in quam gevaren
sinden die van rome sonder faelge
om hare achterste bataelge
daer in was de raet vander stede
van rome ende daer toe mede
soe vele liede ende hoger man
dat nieman ne hadde gewaent dan
dat mense in lichten maniren
hadde mogen scoffieren
daer was die standart van rome tier stont
dar i guldijn aer boven stont
ende een draket die standart was
soe suaer alsicker af las
datten met pinen mochte draghen
met iiij perden een waghen
tierst dat si te velde waren comen
endese walewein hadde vernomen
hi seide bohort siet al dare
der romeine achterste scare
ic kinse bi den drake nu
die op ten standart staet secgic u
daer es die hoverdechede
van algader rome der stede
mochtewi dese gescoffieren
wine hadden rywert in ghere maniren
van den andren die wi hier sien
bohort gaf antwerde te dien
ende seide op dat u dunct goet
ic secgu wat men best doet
laet ons varen dor dit groene
achter dese pauwelgoene
ende op hem slaen in sulker manieren
dat sire hem af temayeren
ende mogen wi gevellen
den standart met onsen gesellen
si sulen hen scoffieren alse saen
als si den standart niet ne sien staen
mijn her walewein ende bohort
ondecten dit hestore vort
dient herde goet dochte wesen
ende si togen na desen
ter romeine bataelgen wart
ende lieten te hem lopen ter vart
ende die romeine op hem weder
daer wasser vele gesteken neder
die niet weder en mochten op staen
ende som sprongen si op saen
alse die speren te broken waren
si toghen har suerde sonder sparen
daer wart een strijt stuer ende groet
daer menech edel man bleef doet
dat scade was ende jammerhede
walewein bohort ende hestor mede
slogen sporen hare orsse
ende voeren in die meeste porsse
ende deden soe grote vromichede
onder hem iij daer ter stede
elc man diet hadde gesien
hadse over goet gehouden bi dien
maer sine mochten bi genen saken
den standarde soe genaken
sine waerre af wel iiij scachte
daer waren van soe groter machte
sulke ccc rudders goet ende wert
dart hen bi beleet wert
dat si niet volbringen ne mochten
dat si te voren te doene dochten
al den dach dore was groet de strijt
daer bleven vele liede doet tier tijt
boven alle dandre verre ende vort
deedt sonderlinge wel bohort
want hi ghenen tijt ne gebrac
hine sloech embertoe ochte stac
hi deedt soe in den pleine
datten daer bi die romeine
kinden dine vordien
noit met oghen hadden gesien
ende si seiden dat die scaren
von logres alle gescoffiert waren
ne hadde hi allene gedaen
diet soe wel dede sonder waen
dat hi hadde in beiden siden
algader den prijs tien tiden
claudas ende die romeine traken
ter stat wart als die nacht begonste naken
ende die van logres na dien doene
toghen in hare pawelgoene
ende ontwapendem doe
oec bleven si som alsoe
gewapent alsi in quamen
die ter wachten ware namen
si wachten al dien nacht dure
al gewapent op aventure
ochse die van der stat versochten
dat sise niet belopen ne mochten
alse dat rudderscap ontwapent was
ende si worden geware das
dat bandemagus was gevaen
als sine liede daer deden verstaen
si waren sere droeve tier stonden
want si an hem hadden vonden
grote hulpe ende confort
doe vraeghde walewein vort
ochte eneghe liede waren
onder hem gevaen vanden haren
si seiden neent hi seide doe
ons sal morgen sulc comen toe
in onsen handen ic hope wi
hem weder hebben sulen daerbi
sanderdaechs wel betide
waren si gewapent an elke side
ende alse die van buten vernamen
dat die van binnen uut quamen
si vergaderden an beiden siden
ende vochten vreselike tien tiden
al den dach toter nacht toe
daer waser vele verslagen doe
in beiden siden ende gewont
soe dat die van logres tier stont
van dire dachvart tonder waren
omdat dander hadden soe vele scaren
soe datmen seide bi desen
ne hadde walewein gewesen
ende bohort ende hestor van mares
dat doet waren die van logres
ende die van der stat alsi scieden
vingen vele van den anderen lieden
ende leidese al sonder waen
in den tor van gannes gevaen
tierst dat die van buten quamen
ten pauwelgoene ende si vermanen
hare grote verlies si waren das
soe drove dat te wonderne was
dus vergaderden sijt seker des
wel vifwarf die van logres
ende verloren van haren lieden
altoes eer sire af scieden
alse die strijt hadde i weke lanc
gheduert alsoe daer wart die stanc
soe groet van den doden lieden doe
de vriende ne hadden ghene stade daer toe
dat siren toe mochten comen ode
te begravene hare dode
ende tierst dat die van der port
van den groten stanke hadden gehort
si ontboden vrede xv daghen
te gravene de dode die daer lagen
die andre dies waren blide
sekerden den vrede tien tide
mijn her walewein waser een af
van buten die den vrede gaf
van dien van binnen gaven daer naer
pantalion die van rome quam daer
ende van rome was meester raetsman
si toghen van beiden siden dan
int foreest daer si hout namen
ende bernden die licghamen
diemen niet ne kende sonder sparen
ende dire bekent waren
si namen de lichgamen daer of
ende groefse in eenen kerchof
si rusten hen in beiden siden
ende maecten hare vrede tien tiden
seker dat die van der port
int here gingen weder ende vort
ende die van buten mede
mochten oec gaen in die stede
ende besien dridderscape ende hare
grote rijcheit die si hadden dare
alse die coninc claudas dat verstont
dat hi hadde gevaen tier stont
den coninc bandemagus van gorre
hi was altehant in porre
om hem doet te slane maer
dat sine liede hem ontkeerden daer
ende vraeghden hem waer bi
hine soe haette doe seide hi
omdat hi minen neve doet sloech
si seiden dat en es niet genoech
bedi hi es gewiet coninc
ende al ware niet die dinc
ende hi simpel rudder ware nochtan
ne haddi niet verbort daeran
te stervene om eenen sciltknecht
wi secgen u wel over recht
dat gheen coninc sculdech en es
te stervene sijt seker des
om dat verlies van eenen man
claudas liet die dinc staen dan
die van buten versochten
ocht si bandemaguse verdingen mochten
maer claudas ne wouts niet gehoren
hi wiste dat hi was verre te voren
man van hem daer meest raets an was
daer bi ne woude hi niet das
ghehingen dat hi om enech gelof
uut quame datmenre mochte doen of
binnen dien vrede quam gereden
mijn her ywein tere steden
int forest daer hi vernam
enen cnape die met groter haest quam
hi seide wanen ende met wien sidi
ic ben van logres antwerde hi
ende ben mijns heren lanceloets bode
die mi sint hir bi groter node
om weten ocht alsoe nu es
alsmen seget hi heef niemare des
dat die van rome met groter macht
ende met rudders van groter cracht
claudase te hulpen sijn comen
ende dat grote scade hebben genomen
die van logres onder die hare
sint dat die romeine quamen hare
ende wiste mijn her lanceloet
dat sine hulpen hir ware noet
hi soude eer ij maende leden
met vele lieden sijn hir ter steden
mijn here ywein seide doe
het es gewaerlike alsoe
die van logres sijn versuaert sere
ende hebben een cleine here
si waren gescoffiert bi desen
elc daeghe en hadde gewesen
niet goet rudderscap ende soe vrome
jegen die grote macht van rome
ende bohorts grote vromechede
houd ons allen staende mede
wi hadden verloren secgic u
vele meer dan wi doen nu
ne ware bohorts deught ende macht
want hine gerust dach no nacht
die knape sprac here wi sidi
die dese niemare segt mi
bedi wistic dat soe ware
ic reet en wech met deser niemare
te minen here ende secgese hem
mijn here ywein seide ic bem
ywein des conincs urients sone
doet uwen helm af sprac die gone
hi dede sinen helm af mettien
als hine bloet hadde gesien
beval hine goede metter vart
ende keerde te logres wert
mijn her ywein seide hem toe
dat bandemagus was gevaen doe
ende dat si waren drove das
want i man van groten rade was
als mijn her ywein int here quam
ende hi mijn here waleweine vernam
hi telde hem van den cnape al
hoe hine sprac en wat hi hem beval
dies walewein wel te gemake was
alse bohort horde niemare das
dat onboden was lanceloet
om dat sire hulpen was noet
hi wart harde drove te hant
ende ginc daer hi hestore vant
ende lyonele des gelike
ende seide hem beiden hemelike
wi sijn gheonneert sonder waen
dat wijt soe eermelike hebben gedaen
dat ons lanceloet moet helpen nu
ic hadde liever secgic u
dat wi niet waren comen
tierst dat hijt sal hebben vernomen
hi sal peysen in therte sijn
dat wi gefaelgiert sijn
doe seide hestor van mares
here nemmeer gewaeght des
hir af ne sal ons geen man
nemmeer lachter secgen an
die de wareheit weten sal bedi
si hebben vele meer liede dan wi
ende soe wiere gelachtert wart of
men saels u altoes spreken lof
want die gene van daer binnen
ende wi in dander side dat kinnen
dat ghi bi uwer vromecheit nu ter tijt
die beste van beiden siden sijt
hir bi ne bedarf u vernoyen niet
dat men lancelote ontbiet
dat wi sire hulpen hebben noet
want hoe dat ons halp lanceloet
als hi met ons hir wesen sal
ghi hebt ons staende behouden al
daer onse alre meeste heren
hen ter vlucht wart moesten keren
wi hadden oec al binnen desen
verloren ne haddi gewesen
ende al ware lanceloet hir nu
ic ne can geweten secgic u
wat hi doen mochte ghine hebbet gedaen
ay hestor wat segtdi sprac bohort saen
waer mijn here lanceloet in dit lant
ende claudas wiste hi rumet thant
alse die sijns niet dorste ontbiden
ende ic storve eer nu ten tiden
ic ne soude hebben gedaen
eer lanceloet quame sonder waen
met wapenen soe dat hi tier stonde
ons int sienste van den stride vonde
si ontbeiden in dire maniren
dat die vrede soude faelgieren
tierst dat die vreden faelgierden
die van binnen si visierden
hare betaelgen overal
soe dat men die erste beval
claudine die rudder was doe
daer si meest trouwen hadden toe
om die vromecheit die in hem was
si hadden groet recht das
hi was rudder dien si hadden gesien
die meest pinen mochte ende tot dien
was hi soe stout hine ontsach gene dinc
dander bataelge beval de coninc
daer hem goet dochte ende daer toe
beval hi de leste bataelge doe
daer die cracht in was van rome
eenen stouten rudder ende vrome
die panthaleon hiet ende hi was
raet van rome alsmen vore las
die van buten hadden van den haren
tien tiden gemaect x scaren
van der erster was hestor leidsman
dise met groter bede gewan
dat hi hem jegen claudine woude
proeven die derste leiden soude
patrides ende sine meisniede
ende des conincs bandemagus liede
waren met hem in sine scaren
ende soe vele datter m waren
vrome rudders ende werde
die die van binnen ontsaghen herde
als si seker waren das
datter hestor leidsman af was
die hem gescaet hadde soe sere
dies duchten sine te mere
maer si vertroesten hen daer toe
met dat claudijn met hen was doe
dachterste bataelge daer tier stonden
in waren die van der tafelronden
was bevolen gaherette
daerne walewein toe sette
gaheret droech arturs wapene doe
ende hadde in sijn geselscap toe
vele goeder ridders ende werde
mijn her walewein bat hem heerde
wel te doene ende sine scare
vroedelike te leidene dare
gaheret hem antwerde gaf
daer hi hem wel gepayt hilt af
alse uut quam die eerste bataelge
claudijn begherde sonder faelge
mee te josterne dan yemen
hi trac vor die andre sniemen
sine banire al outwonden
ende wel opgeseten tien stonden
hestor quam in dander side dare
ghereden vor sine scare
ende richte hem te claudine wart
si lieten lopen metter vart
dat si hem soe onderstaken
met starken speren dat si braken
ende onderhorten hem metten scilden soe
dat si hem temayerden doe
hestor was jongere dan claudijn
ende en mochte niet soe starct sijn
alse claudijn soe dat hi ter erde
vallen moeste van sinen perde
alse bohort des wert geware
hi verdroech herde suare
alse die hestor minde hertelike
hi nam i spere dapperlike
ende sloech met sporen dat pert
ende reet te claudine wert
hi staken neder ter erde
ende vinc te hant te sinen perde
hi gaef hestore die op stont
ende deden daerop sitten tier stont
die drove was ende erre das
dat hem alsoe gevallen was
hi dancte bohorde mede
van sine goedertirenhede
die bataelgen vielen beide
te gader op die heide
die van buten deden grote pine
om te behoudene clandine
bedi dat sine wel kinnen
over den besten van daer binnen
dat die van binnen sere verweerden
met meer dan vc suerden
daer wert i wonderlijc groet gestrijt
men sloech op helme ende scilde tier tijt
alse claudijn dat sach hi wiste wel doe
dat si hen en setten nyewerinc toe
dan hoe sine mochten gevaen
hi begonste omtrint hem slaen
als man daer grote stouthede
in was ende grote vromechede
patrides ende hestor lagen
hem soe op met suaren slagen
dat hi ter erde moeste vallen
si haddene gevaen met allen
en hadde geweest esclamor ende kanart
dine soccorden metter vart
met ccc rudders van den haren
ende lieten hare scaren
die elc van hem bewerde
kanart stac hestore van den perde
ende reet hen over den lichame
dies hi hadde grote mesquame
ende esclamor geraecte soe wel
patridese dat hi van den perde vel
doe wert wonderlike groet de strijt
ende vreseliker dan hi was vor die tijt
want daer vielen te gadre doe
iiii bataelge van binnen  ende daer toe
ij van buten daer vachtmen herde
daer viel menech ter eerde
die geaffoleert waren tier stont
ende som toter doet gewont
daer mochtmen sien vele liede sterven
daer hoerdemen menech werven
jammerlike crijschen om de noet
ende om die pine van der doet
die strijt was ten beghinne
soe wreet ende scarp om die minne
van ij den besten die tien tiden
daer waren an beiden siden
ende dat eene bataelge met allen
an die andre waren gevallen
vore primtijt sone wert vor dien
noit soe groet rouwe gesien
van lieden als men daer sien mochte
si ondersloeghen hem soe onsochte
dat deerde was in corten stonden
bedect met blode van den wonden
ende met rudders die afgesteken lagen
ende geaffoleert met groten slagen
doe vielen die op van der port
mijn her walewein ende bohort
die die van der port ontsagen
sere bi haren groten slagen
ende dat si van groten namen waren
doe quamen die van gannes toe gevaren
die de ringe dorreden dare
als ocht daer niemen en ware
soe dat walewein ende bohort vonden
claudine die hestore tien stonden
hadde daer hi sijns was boven
ende woude hem sinen helm roven
bohort reet op hem metten perde
ende slogen soe metten suerde
dat hem helm no coyfe ne stont
te staden hine wert gewont
hi wert soe verdoef bi desen
dat hi wel waende doet wesen
ende hestor die op was gestaen
trac claudine den helm af saen
alse dies geware wart kanart
hi reet op hestor metter vart
ende stakene averecht ter eerde
hi reet op hem ende quetstene herde
alse mijn her walewein dat vernam
hine was niet en lettel gram
hi reet op kanarde soe wel
dat hi vor hem ter erden vel
bohort hadde doe sijn pert
ghericht te esclamore wert
hi wondene int anscijn soe
dat hi vel vanden perde doe
doe wert groet gecri van allen
omtrint dire lagen gevallen
walewein sprac te bohorde nadien
nu laet ons sien te desen drien
mochtewi dese iij gevaen
onse saken souden ons scone staen
walewein gaf hestore een part
ende deden opsitten ter vart
ondancs sinen vianden
die op claudine reet te handen
dar hi cleine minne toe droech
want hi hadde hem mesdaen gnoech
hi reet over hem metten perde
daer hine mede quetste haerde
soe dat hine mochte weder no vort
noch ne mochte spreken een wort
bohort ende hestor namene saen
ende dedene leiden gevaen
in mijns heren waleweins tinte doe
ende dedene sekeren toe
als hi hem ontwapent vant
ende in sire viande hant
hi wart droeve int herte sijn
meer dan hi noit hadde gesijn
ende vloecte die wile gnoech
dat hi geboren wert ende wapen droech
dat hijt so qualike dede dien dach
dat hi in sire viande hande lach
hi was utermaten drove das
niet bedi dat hi in vresen was
van sinen live in enegher maniren
maer dat hen souden temayeren
van sire vancnessen de sine
ende gedogen rouwe ende pine
dus claeghde sijn ongeval claudijn
alse hi onlange daer hadde gesijn
sach hi bringen kanarde
die hem dien dach pijnde harde
om te verlossene claudine
ende hi dochte hem in scine
van den live sijn in vresen
hi dochte hem soe mesmaect wesen
tierst dat ontwapent was kanart
ende hi claudijns geware wart
hi was blide ende drove das
want hi om die vancnesse droeve was
ende hi was in dander side
om dat si te gadere waren blide
sere sorghden kanart ende claudijn
dat die hare gescoffiert souden sijn
si waren alsoe toter nach toe
walewein ende bohort quamen doe
ende hestor met hem sonder waen
si haddent dien dach soe gedaen
dat menre wonder af mochte horen
ende waren blider dan te voren
daer was gesproken binnen dien
van dat menre dien dach hadde gesien
sulke liede hilden tale des
dat niet ne hadde hestor van mares
dien dach geweest in sinen doene
soe vrome als hi was gewone
ende mijn her walewein gaf antworde
acgraveyne dine hijt secgen horde
acgraveyn acgraveyn daer ic ben
sone spreect genen lachter hem
want hi hadde soe starct begin
heden als hi quam in
het es te wonderne gnoech
dat hi sint wapene droech
want hir ne quam heden int parc
soe hart rudder noch soe starct
haddi soe fellike gevallen
hine hadde temayert met allen
meer dan hestor dede van dien
ende ic hebbene sint gesien
in sulken ij pongijs soe suaer
ic ne hadde niet willen wesen dar
om alt goet van ertrike
ic verbiede u gewaerlike
dat ghi in steden daer ic bem
en ghenen lachter ne spreect hem
hi es van den besten rudders nu
van al der warelt secgic u
ende hi es harde jonc man toe
dus spraken si van hem doe
alse die coninc claudas weder quam
binnen der stat ende hi vernam
dat claudijn sijn sone gevaen was
hi wart uuttermaten droeve das
hi weende ende dreef mesbaer
ende sleet ende trac sijn har
hi riep lude na dien
ay erme wat saels gescien
hine ware des niet af comen
ne haddent niet de barone benomen
diene troesten ende seiden here
ne wantroest u niet soe sere
dit doen ne becomt niet coningen
ende namelike van dingen
daermen niet weder ne mach comen toe
wi sulene wel hebben verstaet hoe
die coninc bandemagus licght hir gevaen
wi sulne om hem weder hebben saen
op den avont alsi saten
over taflen ende aten
spraken si van der vromechede
die dat heer van buten dede
ende droeghen over een das
dat derste joeste wel scone was
si seiden sine waenden niet dat claudijn
soe vermogen hadde gesijn
dat hi soude hebben mogen
jegen den ridder gedoghen
daer hi jegen vergaderde soe
esclamor antwerde daer toe
ic sal u daer of berichten wel
waer bi dat alsoe gevel
claudijn es man van sire oude
die starcste diemen vinden soude
ende hart die selve gedoghen can
ende dander es een jonc man
ende moreu jegen claudine
ende als quam ter groter pine
ende men die cracht proefde met allen
moeste die minst starc was vallen
alsoe alse gi saeght van dien
mar die vromechheit woude sien
hadde besien bohorde van gannes
die een scarp vrome rudder es
die beste van der warelt jonc man
hoedanege wapene droech hi dan
vraeghde pantaleon van rome
here hi draeght alsic gome
enen witten scilt sonder waen
daer ij veschen roede in gaen
dander seide ghi segt waer
hi toenet heden wel al oppenbaer
want hi ons allen scoffierde
ende van den dage niet en cessierde
des ander dages dede claudas
den here van buten vraghen das
wouden si hem delivereren doe
sine ij rudders hi soude alsoe
hen weder geven bi dire dinc
bandemaguse den coninc
daer af berieden si hen dan
tien rade waren xij man
daer die iij af waren coninge
ende die ix waren sonderlinge
simpel rudders die waren sonder waen
die ghene diet hadden verstaen
dat mijn her ywein lancelote ontboet
els nieman ne wist clene noch groet
ende si hadden geloef sonderlinge
niemanne te secgene die dinge
bi eede ende bi sekerheden
eer lanceloet quame tier steden
elc vraeghde andren doe
wat best ware gedaen daer toe
doe seide die coninc brangoras
die harde vroet van rade was
heren ghi sulets doen uwen wille
maer bi mi lude noch stille
ne suldire en ghenen laten gaen
want de ghene die ghi hout gevaen
sijn die wi over best kinnen
van alden rudders daer binnen
ende die ons hebben gedaen meest dere
ghi sult sien vort mere
hen gescoffiert alse niet ne sijn
met hen kanart ende claudijn
nadat wise mogen bringen te dien
dat si uter plaechen moten vlien
dicken ende eenperlike
soe wanic sekerlike
dat wise sullen verwinnen al
eer lanceloet hir comen sal
doe antwerde hem walewein hoe
suldi bandemagus laten alsoe
licgen gevaen sijt seker des
waerdi gevaen alse hi es
hi soude vele bat doen dor u
dan ghi vor hem radet nu
walewein spraker soe verre toe
dat si claudase onboden doe
sinden si hem bandemaguse den coninc
si souden hen sinden bi dier dinc
die ij ridders die si hielden gevaen
tierst dat claudas hadde verstaen
hi ginc daer hi bandemaguse vant
ende delivererden te hant
ende cleddene wel met sindale
na dat coningen betaemt wale
ende sindene met groter ridderscape
int here ende met geselscape
daer hi harde wel was ontfaen
want sine alle minden  sonder waen
si waren wel ontfaen mede
dine brachten daer ter stede
si sinden oec weder saen
die ij ridders die si hadden gevaen
dat hem sider berau sere
die aventure en sprect nemere
van desen stucken ende sal u
vanden cnape vertellen nu
dien ywein sinde hir voren
te lancelote als ghi moeght horen
om hem te telne die niemare
van den romeine hoe dat ware
daventure seght hier ter stede
als die cnape was gesceden
van yweine hi reet dat hi quam
bi kameloet daer hi vernam
jagende den coninc arture
die coninc kindene tier ure
ende sach dat lanceloets knape was
hem quam wel in mode das
dat hi spiere ocht bode mochte wesen
die coninc vraeghde hem na desen
wanen hi quam hi antwerde doe
alse dire was bedwongen toe
here ic come vander stat van gannes
die van onsen lieden beseten es
daer ic mijn here ywein sprac
die onbiet lancelote van lac
bi mi dat hi daer come saen
hen daer in staden staen
want claudas heeft vele vrome
rudders uter stat van rome
die den onsen soe sere deren
dat si hen met pinen verweren
ende claudas heef gevaen
bandemaguse den coninc sonder waen
ende ander liede daer si
sere tongemake sijn bi
die coninc seide daer nare
ic bem blide van deser niemare
hi sette den horen an sinen mont
ende deden luden tier stont
soe dat sine liede quamen daer
hi riep op lancelote daer naer
lanceloet her ywein onbiet u
ende bidt dat ghi hem comt helpen nu
want si hebben uwer helpen noet
die coninc claudas heef hulpe groet
die hem van rome es comen
alse lanceloet dat hadde vernomen
hi was tonpaise om die dinc
ende hi seide here coninc
ic sal gerne varen der wart
die coninc seide ter vart
lieve vrient ic sal varen met u
ende soe vele liede mede leiden nu
dat claudas sijns sal mogen vresen
here des en sal niet wesen
het en es gheen recht here dat ghi
u soe sere moyt om mi
dit wort mesquam den coninc mere
dan iet dat hi sprac noit ere
want lanceloet hadde sonder waen
den coninc soe meneghen dienst gedaen
die coninc en wiste niet hoe
hijs hem gedanken mochte doe
die coninc ontboet sonder sparen
sine liede dat si met hem varen
souden op coninc claudas
eer die xiiij dach leden was
haddi gereet met hem te vaerne dan
meer dan xijm man
dus maecte de coninc sine vart
ende lanceloet te gannes wart
als die coninginne dat vernam
si was drove ende gram
want si node van lancelote sciet doe
mar dat har stont daer toe
alse die coninc ende lanceloet scieden
van hare si weende op hen lieden
daerna voren si ter see wart
ende hadden goede vart
mettien die coninc wachters liet
met sinen scepen als hire af sciet
dat mense niet verbernen en soude
die coninc wapende hem alse houde
ende alle de sine als hi vernam
dat hi in vremden lande quam
si quamen in vrancrike dat si
sonder here vonden bedi
die barone ne mochten niet doe
over een gedraghen daertoe
dat si eenen coninc coren
om discort dat si hadden te voren
sider dat haer coninc was doet
was daer comen met volke groet
uut almangen dat sulen wi weten
een grave die frole was geheten
die begerde dat conincrike
ende ne wilden sijt niet vriendelike
hem outryeren ende bi minnen
hi woud met crachte op hem winnen
hi was van groter mogenthede
van goede ende van vrienden mede
hi was dat hoef merre toe
dan enech ander man was doe
als artur verstont die coninc
hi sprac te hant te dire dinc
dat hi hadde ten conincrike dan
meerre recht dan een ander man
bedi dat farramont sijn vader
dat selve lant hielt al gader
van uterpandragone manlike
int sconincs bans tijt van bonoyke
hi seide ic quam hir bedi
dat ic woude dwingen onder mi
alle die ghene die niewerinc varen ne sal
eer ict te mi hebbe al
die coninc riep lanceloet te hant
ende gaf hem in giften dat lant
hi seide het es bat bestaet an u
dan an ymanne die leef nu
ic sal u warant wesen
jegen elken minsche van desen
die coninc riep eenen hiet aran
die vroet was ende wel sprekende man
ende seide aran nu vart
in dat lant van gaule ter vart
vor die barone ende die liede
ende secgt dat ic hen onbiede
dat ic omme dat lange discort
dat ic van hem hebbe gehort
hen geve tenen here
eenen goeden man diese vort mere
jegen elken man bescermen sal
ende te rechte houden al
ende willen si mi dat weren
ic sal hen lieden altoes deren
aran voer doe in dat lant
daer hi de barone te gadre vant
in eenen casteel hiet bestor doe
ende seide den baronen al soe
als hem die coninc artur beval
daer froles selve toe hoerde al
dien si wel na gemeinlike
geloef hadden dat conincrike
alsi hoerden die niemare
si vraeghden wie die goede man ware
men magen wel nomen sekerlike
hi es de beste van ertrike
ende die gracieuste mede
ende best gemint telker stede
ende es van den meesten geslachte
ende van der meester machte
lanceloet van lac es sine name
het was hem allen wel bequame
hadden sijt dorren openbaren
si hadden ontfaen sonder sparen
maer dat si frolen ontsagen
dien si gewapent daer sagen
metten sinen ende hi spranc vort
ende seide toten bode dese wort
dijn here doet sotheit dat hi
dit lant wille hebben bedi
hets mi gegeven segt uwen here
dat hi te sinen lande kere
hi heef lants genoech an sine
ende dat hi mi late dat mine
ende calengiert hijt hine bestont
noit soe grote sotheit ter stont
ende houd hire hem so lange
dat icker scilt om hals om hange
hine saels niet mogen onstaen
ic ne sal hem dat hoef af slaen
ay here sprac die bode daer naer
ware al dat ghi segt waer
soe ware ons die aventure te fel
mare teere dinc verlatic mi wel
dat vele achter blijft van dien
dat dullarde te pensene plien
ic ontsecge u vrede here
van arturs halven vort mere
ende dordi sijns ontbiden
ghi sult eer middach moeten striden
aran reet ten coninc te hant
ende seide hem wat hi vant
ende hoe hen frole antwerde
tierst dat die coninc dat horde
hi gereide sine vart
sonder letten te frolen wart
hi ordeneerde x scaren
daer goede leitsmanne in waren
ende mijn her lanceloet was nochtan
van alden scaren overleidsman
alsi bi bestoc quamen
si sagen te hant ende vernamen
dat frole metten sinen tier ure
quam jegen arture
als hem die heren ondersagen
weet dat si hen een deel ontsagen
int vergaderen want daer tien tiden
vele liede waren in beiden siden
si vergaderden gemeinlike
in beiden siden genindelike
daer mochtemen horen groet gecrac
van speren diemenre ontwe stac
daer bleef menech rudder doet
daer lach menech in sulker noet
hine mochte niet weder opstaen
lanceloet trac sijn suert saen
die gerne der wapene soude plegen
hi hadde lange stille gelegen
hi sloech doe rudders ende perde
ende hi warp rudders ter erde
soe dat hi mee wonders wrochte
dan stervelijc minsche werken mochte
ende dede soe vele tien tiden
dat nieman sijns dorste onbiden
ende dat sine viande toe
hare weldoen lieten staen doe
ende sagen dat wonder dat hi dede
hi gaf herte ende stouthede
soe groet hen die met hem waren
dat hi dede froles scaren
een boghescote trecken achterwert
hi dorreet de ringhe hert
ende bescudde de sine te hant
soe waer dat hise onder vant
alsoe stont toter nacht de strijt
daer ane sine liede tier tijt
frole herde grote scade nam
ende merre hadde genomen maer dat quam
de nacht op hen lieden dat si
hare striden moesten laten daer bi
dies artur herde droeve was
die wel wert geware das
hadde de strijt langer geduert dare
dat frole gescoffiert ware
frole sciet danen drove ende gram
dat hi soe grote scade daer nam
hi sinde eenen bode tier ure
toten coninc arture
daer lanceloet was jegenworden
ende sprac hem toe met desen worden
her coninc hir heef gesint mi
frole die grave ende onbiet di
dat die zaken qualike gaen
tuscen uwer beide liede sonder waen
die sonder verdiente bederven
bi uwen orloge ende sterven
ende op dat du di dors verrechten
wilt hi jegen di vechten
man jegen man allene
dat niemen daer mede en si gemeine
moeghdine met suerden verwinnen
houde dit lant dan in minnen
ende moghe hi verwinnen di
du vals in sine genade daer bi
dus ne saelt mar die een
becopen ocht sterven van u tween
alse die coninc dat hadde gehort
hi prijset frolen ende seide vort
na dien dat hi bataelge begart
hi salse hebben opgespart
ende hi dede alse die coene
dat hi ontboet van desen doene
lanceloet bat den coninc alse houde
dat hi hem den camp geven woude
die coninc seide frole onboet mi
dat hi wille dat die camp si
van hem ende van mi segic u
hets recht dat hijt soe hebbe nu
haddire toe genoemt andren man
ic haddene u gegeven dan
in dander side ic gaf u dat lant
hets recht dat ics u bem warant
vochti den camp ende soe wont tlant
men mochte secgen ende waer te hant
dat ghijt bi uwer vromechede
hadt gewonnen ende ic mede
van minen gelove faelgierde toe
hir bi bedarf dat ic den camp doe
ocht van minen gelove faelgiere
ic bidde u bi deser manire
dat u niet ne vernoy daer af
dat ic u den camp niet ne gaf
hi dede den cnape sonder sparen
weder te sinen here varen
na dien dat hi camp hebben woude
dat hine gereet hebben soude
doe was die camp geloeft daer
den anderen dach te sine daer naer
in der camptvechters eylant dat stont
onder dien casteel tier stont
ende sider waest gheheten
rolants eylant dat suldi weten
sander dages stont op vroe
die coninc ende hi ginc doe
ende mijn her lanceloet mede
ende die barone tier stede
daer die camp wesen soude
hi wapende hem alse houde
wel ende rikelike ende te hant
dedi hem voeren in dat eylant
ende dede sijn pert bringen nare
alse frole sijns wart geware
hi seide den coninc groten prijs an
om dat hi was soe cleine man
hi seide tot hem artur coninc
eer du does eeneghe dinc
doe minen raet ende laet den campt staen
ende kere weder in dijn lant saen
daer du groet lant heves ende wijt
ende laet mi dit lant nu ter tijt
dat nu es gegeven mi
want het es scade doedic di
ende du moeghs wel sien dattu
niet ne moeghs geduren jegen mi nu
die coninc antwerde hem saen
waendic dattu mi doet souds slaen
ic soude pays van desen saken
ten erlijcsten dat ic mochte maken
ic verlate mi an eene dinc echt
dat ic recht hebbe ende du onrecht
ic ne ontsie di niet daer bi
frole seide ic ontsecge di
vrede dan sit op dijn part
doe saten si op metter vart
su liepen te gadere daer si geraken
elc anderen dat si speren braken
ende onderhoerten hen soe
dat si ter erden vielen doe
ende laghen lange soe in onmacht
sine wisten ocht dach was ochte nacht
die coninc stont eirst op ende trac sijn suert
ende liep frolen op metter vart
die was begonnen op staen
si gingen hen sere onderslaen
soe dat die scilde moesten faelgen
ende van den halsberghen die maelgen
neder vielen int groene gras
datter die plaetsche mede bestroit was
si slogen vele slage daer
datter bloet volghde naer
dat frolen sere wonderde das
dat die coninc van soe groter were was
hine hadde niet gewaent vor dan
dat hadden gehadt sulke ij man
in hen also grote stouthede
alse die coninc allene daer dede
ende si hilden hen beide alsoe
dat die een op den anderen doe
niet winnen ne mochte lants een voet
die strijt geduerde ende stoet
van prijmtide tote middage
dat nieman die sach hare slage
geweten en mochte welc hare
in scoenste van den stride ware
soe dat frole moeden began
ende die coninc ginc hem vaste an
frole hadde gebloet sere
dat dedene moeden te mere
soene die coninc meer moeden sach
soe hi hem meer ane lach
ende ginc soe sere op hem slaen
dat hi niet ne mochte gestaen
hi viel neder over die knien
ende die coninc verhaelde na dien
ende slogene ter neder
hi spranc op hem wech ende weder
ende woude hem den helm af trecken doe
maer hine mochts niet comen toe
soe dat frole sijn adaem dan
ende sine cracht een deel weder gewan
ende stont op dat hem te pinen wart
ende ginc ten coninc wart
hi waendene biden aerme nemen doe
ende pensde haddine alsoe
hine soude niet mogen gestaen
mar die coninc sprac achter saen
hi warp sinen scilt ter erde
ende sloech frolen metten suerde
dat ij vingere in den helm ginc
ne hadde niet den coninc
tsuert ontwonden in de hant
hi haddene gedoet te hant
die slach was groet ende suaer
dat frole viel neder gestrict daer
herde bleec hi hadde gebloet soe
die coninc trac hem den helm af doe
ende seide hi soudene te doet slaen
ne gave hi hem niet op saen
frole seide die fiere was sere
rudderscap ne wart nemmermere
bi hem soe genedert dat hi dinge
daer bloetheit ane lage anevinge
die coninc seide soe sla ic u doet
dander ne achtes cleine no groet
die coninc sloech hem thoef af
met enen slage die hi hem gaf
ende stac sijn suert in den scoe
lanceloet quam ten coninc doe
ende seide here ghi sijt sekerlike
sculdech te hebbene dit conincrike
ghi hebbet gewonnen hir ter stede
met soe groter vromechede
die coninc ontwapende hem na dien
ende dede sine wonden besien
men seide hem dat in corten stonden
genesen souden sine wonden
doe gereiden si hare vart
om te varne op claudase wart
daer was een spiere jegenworden
van claudas halven die horde
dat die coninc gereiden overal
om te varne op claudase beval
hi keerde te claudase te hant
ende seide hoe hijt daer gescepen vant
hoe die coninc sloech frolen doet
ende dat metten coninc quam lanceloet
ende soude sijn sonder sage
daer ter stat binnen derden daghe
alse die coninc claudas dat horde
hi wert drove om die worde
ende sprac te hem selven daer nare
dat grote sotheit ware
es dat sake dat hi onbeide
na ij man die van der warelt beide
daventure hadden tien tiden
hoechst verhaven in allen siden
hi riep claudine die man was doe
daer hi meest betroude toe
ende seide hem wat hi hadde verstaen
ende hi bat claudine saen
dat hi hem dat besten raet gave
dien hi geweten mochte daer ave
die sone seide ic ne weet hoe
goeden raet vinden hir toe
ghi hebt soe sere sonder waen
jegen lancelote mesdaen
dien ghi dies men niet loghenen ne mach
den tijt dat hi in de wieghe lach
ontervet van sinen lande algader
ende deedt van rouwen sterven den vader
dat hi alsoe verloes sijn lant
hadde u lanceloet nu te hant
u ne soude altoes geen man
jegen hem conen versoenen dan
ghi hebt oec jegen coninc arture
mesdaen ter meneger ure
ghine woud noit van hem houden lant
ende warp u in der romeine hant
ende wort den romeinen onderdaen
soe dat mi wel geef mijn waen
dat u niet ne sulen vergeven
den evelmoet den dach dien si leven
claudas seide na dat soe staet
dattu ne weets ne ghenen raet
ic salre om pensen ic wane
ende hi sciet te hant van dane
ende riep eenen sinen vrient
die hem van kinde hadde gedient
ende seide tot hem sech mi
maghic mi betrouwen te di
hi seide jaghi ic sal
dat ghi mi ondect helen al
ic secgdi wut du sals doen dan
ic wille spreken eenen goeden man
enen hermite verre hene
daer du met mi moets varen allene
du suls goets genoech voren mede
te hebbene te mire besichede
du moets doen gereiden metter spoet
iij starke somers ende goet
mi den eenen den anderen di
ende den derden daertoe dat hi
dat goet voeren moeghe dat sal
tonser bedorven wesen al
ende bereit ons ij perde daer toe
die cnape deedt alsoe
si gereiden alsoe hare vart
dat nieman geware en wart
dan ij rudders alleenlike
dat hijt seide heimelike
soe dat dies nachts claudas
porde als men in ersten slape was
ende reet vor dach tier wilen
van dier stat xij milen
soe dat daer quam gegaen te voet
een knape in claudas gemoet
claudas sprac ten cnape saen
ende seide du suls te gannes gaen
ende secgen den genen die du vints dare
dat ic ten keyser van rome vare
ende segh hen dat si pogen
te doene dat beste dat si moghen
ic ne mach hem niet te staden staen
ende ic ne ware hen niet ontgaen
hadic gewaent tenegher ure
peys vinden anden coninc arture
ende ane lancelote mede
die knape quam te gannes der stede
daer hi droeve vant die barone
ende tonpayse van dien doene
dat si niet ne wisten van claudas
waerwart hi gevaren was
die knape seide hem al bloet
alsoe als hem claudas onboet
dies si waren tongemake
si droegen over een van ere sake
dat si tfier in souden steken daer
ende vlien na claudas daer naer
maer dat claudijn niet daer toe
sijn outroy nine woude doen doe
hi seide sulke ongetrouwechede
ne soude niet gescien tier stede
daer hi jegenworden ware
ende seide daer nare
dat hi de stat niet onstake doe
al en haddire andre redene toe
dan hi omme lyonele ende bohorde
liete dien si te rechte toe horde
wat suldi dan doen seiden si
ic hebbe gepenst antwerde hi
dat ic arturs sal onbiden
ende sie ic dat ic tien tiden
jegen hem mach houden die port
ic houtse jegen hem rechte vort
si seiden mach u dan lanceloet vaen
hi destruerde u sonder waen
datter gene genade an ne sal sijn
des ne vruchtic niet sprac claudijn
om dat lanceloet een goet rudder es
ende goet rudder des sijt gewes
ne doet genen andren rudder quaet
het ne doe te grote mesdaet
claudijn bleef in die stat alsoe
daer voeren vele ute doe
die uut mochten  ende voerden mede
uter stat grote rijchede
alse dat here van logres vernam
dat artur vore gannes quam
die baroene gemeinlike
voeren jegen hem blidelike
alse artur ende lanceloet gebeet waren
sagen si uter stat comen gevaren
claudine esclamore ende kanarde
ende andre rudders gnoech op parde
die scone waren ende rike
wel gepareert ende chierlike
si quamen ten pauwelgoene toe
claudijn brachte die slotele doe
in sine hande vander port
alse claudine sach bohort
toendine den coninc arture
ende sprac te hem tier ure
siet daer den rudder van ertrike
den besten behouden allenlike
mijns heren lanceloets ere
den coninc wonderets sere
ende vraghets waleweine doe
die hem seide dat was alsoe
claudijn ende die barone
beetten vor die pauwelgoene
claudijn knielde na dien
vor den coninc over sine knien
ende sprac ten coninc dese wort
here neempt die slotele vander port
mijn vader die coninc claudas
die here van deser stat was
es uut gevaren des es leden
iij dage op den dach heden
ende wine weten waer hi es
die barone waren drove des
die coninc ontfinc die slotele daer
ende ginc in die stat daer naer
dat lant was opgegeven doe
den coninc arture alsoe
recht op den derden dach daer naer
quam lanceloets moeder daer
ende vele nonnen met hare vor dien
ne hadde si noit so grote bliscap sien
als si sach daer op dien dach
daer si hare lieve kint sach
ende si hare neven sach ende horde
lyonele ende bohorde
die coninc festeredse sere
ende dede hare grote ere
der quam die vrouwe van lac daer nare
ende vele vrouwen met hare
ende vele rudders mede
dien lanceloet grote feeste dede
lanceloets moeder was viij daghe daer
si sciet van danen daer naer
ende keerde te haerre abdien doe
over viij daghe stierf si daer toe
daer deedse hare sone ter erden
met sulker eren ende werden
ende met tranen ende met rouwen
alse betaemde sulker vrouwen
die coninc sprac te lancelote doe
lanceloet het es comen daer toe
dat wi hebben gewonnen dit rike
ende dat lant van gaule des gelike
ic biddu dat ghi wilt draghen
crone binnen desen kerstdagen
lanceloet antwerde scire
hine daedt in ghere manire
mar ic wille seide hi
dat hestor van benoyc coninc si
ende lyoneel van gaule ende bohort
van gannes ende datter toe hort
hi dede hestor ontfaen
conincrike van benoyc saen
hi dede ontfaen lyonele
die crone van gaule te sinen dele
ende hi bat bohort des
dat hi coninc wilde sijn te gannes
wat wildi doen seide bohort saen
al woudic die crone ontfaen
sone soudijt in ghenen kere
te rechte gedoghen here
alsoe houde alsic ben coninc
ic sal moten laten bi dier dinc
rudderscap ende liggen stille
weder ic wille ocht en wille
het ne ware niet in scine
uwe ere noch de mine
ic bidde u nu tier tijt
die mijn here ende mijn neve sijt
dat ghi dit laet staen nu mere
ic souts hebben meerre ere
waric een aerm rudder ende goet dan
dan ochtic ware i rike man
ende een quaet coninc want quaet coninc
es met rechte i onwerde dinc
ende tselve dat ic u secge van mi
secgic van uwen broder bedi
ghi sulter hoefsonde doen an
trecti den goeden werden man
van sire groter vromecheden
ende van den groten rudderscape mede
om te makenen coninc bedi
hine sal niet faelgieren leeft hi
van coninc te sine secgic u
maer laet hi dat ridderscap nu
dat ne sal hi nemmermere
achterhalen in ghenen kere
soe vele spraker bohort toe
dat lanceloet liet al bliven doe
lanceloet bleef te gannes daer naer
tote paeschen ende hilt hof daer
dar soe vele liede quamen dan
dat wonder was te scouwene an
die coninc voer wech op den v dach
die na paeschdach gelach
ende voer te kameloet wart
hem geviel soe sine vart
dat hire vore sinxenen quam
viij dage als dat vernam
die coninginne so was metten blide
ende voer jegen hem tien tiden
met vrouwen ende joncvrouwen rike
ende si ontfincse eerlike
doe dede die coninc onbieden
allen baronen ende hogen lieden
dat van hem lant hielden ende leen
ende andre menech een
dat hi te sinxenen soude houden hof
ende dat si vorsien waren daer of
dat sire quamen wel eerlike
hine helt noit hof soe rike
die niemare liep al te hant
al scollant dore ende irlant
ende in menech ander lant mede
doe gereiden hem te menegher stede
rudders vrouwen ende joncfrouwen
die dat hof wouden bescouwen
die niemare liep soe verre vort
si wert in pelles hof gehort
ende des conincs dochter daer an
mijn her lanceloet galaate wan
bat haren vader om orlof
te vaerne besiene dat rike hof
die vader georlovets hare
si nam brissannen daer nare
hare mestersen ende daer toe
ridders ende joncfrouwe doe
tote lxxx ende galaarde
haren sone dien si waerde
dede voeren eenen sciltknecht
op een pert ende voer recht
te karmaloet ter stat toe
daer si en sinxavonde quam ende beette doe
in thof beneden daer die coninc
jegen hare quam ende wel ontfinc
ende bohort hadde van hare
grote bliscap mare
die bliscap die hi hadde nadien
dat hi galaade hadde gesien
was bliscap sonder gelike
die barone spraken gemeinlike
vander joncfrouwen scoenhede
dat si noit te ghere stede
enege joncfrouwe hadden vordien
also scoene als si was gesien
die coninginne dede hare
alle die feeste die si mochte dare
om dat si hare soe scoene dachte
ende van soe edelen geslachte
si dede bercken met minnen
in hare selfs camere binnen
datter die joncfrouwe in mochte
sijn ende die si met hare brochte
ende als lanceloet wart geware
der groter scoenheit van hare
hi seide tot hem selven saen
hi hadde ongetrouheit gedaen
haddi haer genomen har lijf
die was soe overscone wijf
hi scoffierde hem swaerlike
dat hi hadde soe wredelike
jegen hare gevaren vor dien
dat hi niet ne dorste op hare sien
ende si diene alsoe sere
minde alsi mochte nemmermere
sach op hem met gewilligen sinne
ende hadder grote gnoechte inne
ende si beclaeghde hare
in hare herte herde suare
dat hi niet soe gerne op hare ne sach
alsi sijns met haren ogen plach
si seide hare meestersen saen
dat si sotheit hadde gedaen
daer si hare werpt daer an
dat si minde soe hoghen man
alse lanceloet was bedien
hine woude niet op hare sien
brisanne seide daer nare
dat si niet tongemake ne ware
si salne hebben eer si vart
uter feesten soe te hare wart
dat si en ghene dinc begheren sal
hine salse gerne doen al
der was onder minste ende meeste
op dien avont grote feeste
ende om die joncfrouwe te mere
si deden hare alle ere
ende dienden aerme ende rike
ende die iij geneven namelike
lyoneel hestor ende bohort
die iij dienden har rechte vort
ende al dore lanceloets wille
want si wisten wel de stille
gevaernesse al met allen
die tusschen hen ij was gevallen
si hadden grote gnoechte in sien
galaade onder hen drien
sinxendach savonts spade
sprac die coninginne lancelote in rade
ende seide ten eirsten slape suldi
alsic u onbiede comen te mi
hi wart harde blide das
brisanne die vol baraets was
hadde soe doe gedaen
dat si desen raet wiste sonder waen
si quam te hare joncfrouwen
ende seide bi mire trouwen
ic hebbe die dinc daer toe bracht
ghi sult lancelote hebben te nacht
die joncvrouwe was blide das
savonts alsmen slapen was
brisanne ginc daer lach lanceloet
ende seide datten sijn vrouwe onboet
si hiet hem dat hi hem haesten soude
ende hi spranc op alsoe houde
ende si namene bi der hant
ende si leiddene daer si vant
hare joncfrouwe hi ginc daer nare
opt bedde licgen bi hare
hi dreef met har sulke minne
alse hi soude metter coninginnen
ocht hi met hare ware allene
dat en es logene en gene
hi waende in goeder trouwen
dat hadde geweest sijn vrouwe
alsi hadden onderlinge beide
bedreven grote vriendelijchede
ende grote gnoechte doe sliepen si
elc in sine side si ende hi
si waren beide herde blide
mijn her lanceloet in dene side
die waende dat hi bi sire vrouwen lach
dat hi begheert hadde meneghen dach
ende si die bi hare hadde dan
dien si minde boven alle man
mijn vrouwe die coninginne lach doe
in hare camere ende beide emmertoe
lanceloets comst ende alsi vernam
dat lanceloet te hare nine quam
hare wonderde sere das
om dat lanceloet gewone was
haestelike te doene al
dat si hem hiet ende beval
doe riep si harre nichten saen
die soe lange te gannes lach gevaen
diet al doe wiste al clare
van lancelote ende van hare
si hiet om har lancelote gaen
ende dat sine hare brachte saen
si ginc te lanceloets bedde te hant
daer si niemene op ne vant
nochtan dat sine al dore sochte
ende alsine niet vinden ne mochte
si ginc secgen harre vrouwen vort
alst die coninginne hadde gehort
sine wiste wat pensen daer toe
dan dat hi ter cameren was doe
si ontbeidde en luttel ende daer naer
sindesise anderwerven daer
sine vanter niet meer danser eer vant
si ginc te hare vrouwen te hant
die camere daer si in lach tier tijt
die was herde groet ende wijt
des conincs pelles dochter lach doe
ende hare joncfrouwen daer toe
in hare camere an dene side
ende die coninginne lach tien tide
ende dese joncfrouwe met hare
in dander side daer nare
omtrint minnacht lach lanceloet ende riep
in sijn bedde daer hi sliep
ende maecte in sine slape clagen
alse somtijt slapende liede plagen
ende hi spract soe lude sine worde
datse de coninginne horde
alse hi maecte sijn geclach
si wiste te hant dat hi lach
bi conincs pelles dochter ende si was
herde erre ende drove das
si dede eene dinc die hare
harde sere berau daer nare
si maecte geruchte soe groet
dat onwake wert lanceloet
ende der coninginnen roepen verstont
hi gevoelde bi hem tier stont
die joncfrouwe doe wart hi geware
dat hi was bedroeghen bi hare
hi dede sijn hemde ane mettien
ende woude vanden bedde vlien
mar die coninginne quam te hant
ende namene bi der hant
ende als sine wel kinde si
woude uten sinne varen bedi
soe sprac hem wredelike an
ay verradere ongetrouwe man
vliet van mi nadat ghi
in mine camere ende vor mi
u rybaudie hebt gedaen nu
ende trect daer meer en sie u
alse lanceloet dat bevelen horde
hine antwerde niet van eenen worde
mar hi ginc alsoe naect of
ende quam beneden int hof
hi ginc dor eenen bogart
ende trac uter stat metter vart
dore i posterne die hiere vernam
ende alsi buter stat quam
ende hem gedachte sire vrouwen
daerhi hem meer toe ne mochte betrouwen
daer hi decke hadde gehat mede
joye ende grote gnoeclijchede
dat hi al nu moeste laten
hi mesbarde uter maten
hi sleet sijn scone har bedichte
ende scoerde sijn scoene ansichte
datter bloet afliep tallen siden
hi vloecte sere tien tiden
daventure die hem was soe fel
ende met hem hadde geweest soe wel
dat hi nu moet sijn leven leidden
met tranen ende met droefheiden
hi hadde den rouwe soe groet
dat hi wel woude wesen doet
hine rochte niet hoe
dit herde hi toten daghe toe
alst dach was ende hi wech moeste gaen
hine wiste van droefheden wat anegaen
ende hi seide met droefheiden groet
ay kameloet kameloet
goede stat talre nutscape
ende wel bewart van rudderscape
ende sere geluckech mede
boven al van vrouwen scoenhede
in di begonstic mijn leven
ende in di moetic begeven
ende beginnen mine doet
bedi ic bem in sulker noet
van rouwen daer ic moet sterven bi
hi trac in dat forest ende hi
riep om die doet dat si quame
ende si hem sijn leven name
hi liep aldus met deser clage
mids in dat forest iij daghe
daer hijt alre wiltst mochte weten
sonder drinken ende sonder eten
ende hi bleef altoes mede
in sine grote droefhede
wel vi dage emmertoe
hi wart al uten sinne doe
met dat hi alsoe allene ran
sonder troest van eneghen man
hi liep in sulker gebare
i maent ende meer harent ende tare
soe wien hi in sijn gemoet vant
dien dedi oploep te hant
waest man waest vrouwe waest joncfrouwe
ende dede in dien rouwe
vele lieden daer na das
vele pinen dat wonder was
na sine pijnlijchede groet
dat men niet ne sloech doet
nu suighet van hem daventure
ende sal spreken van arture
ende van dien die lanceloet
liet inde stat te kameloet
daventure seget als lanceloet sciet
vander coninginnen ende hise liet
ende des conincs pelles dochter met hare
dies conincs dochter seide daer nare
vrouwe ghi hebt sonder waen
quade besichede gedaen
dat ghi wech jaghet daer fellike
den besten rudder van ertrike
daer hi verloren bliven sal
god en geve hem goet geval
ghi sulets noch hebben rouwe
die coninginne seide ay joncfrouwe
dit hebdi ons bejaghet al
ic hope dat ics u noch danken sal
si scieden beide daer nare
die joncvrouwe gereide hare
ende nam an den coninc orlof
ende ruemde metten haren thof
daerna seide si van worde te worde
die gevaernesse bohorde
bohort quam ter coninginnen
ende seide hare met droeven sinne
vrouwe ghi hebt mesdaen sere
die hebt ontjaghet minen here
die coninginne antwerde gereet
ay bohort dat es mi leet
ocht gine noit minnet vart nu
lancelote soeken des biddic u
ic ne werde nemmermere
te payse eer ic sie minen here
lyoneel hestor ende bohort
voren gewapent uter port
alsi daer buten comen waren
seide hem bohort sonder sparen
hoe die dinc gevallen was
lyoneel was droeve das
ende seide met droven sinne
achaermen dats quade minne
ter quader tijt wart hi noit soe wel
metter coninginnen want dits quaet spel
hi salre bi onteert wesen
god ne versiene in desen
hestor seide ons en es niet soe goet
als dat wine soeken metter spoet
eer hi ons te varre ontfare
si sochtene doe haren ende tare
int forest daer sine niet ne vonden
bohort seide tien stonden
dese queste mach lange geduren
laet ons sceden nu ter uren
ende laet ons alle drien te desen
in sente jans daghe weder wesen
ten castele marrein die hir staet
ende ondecken onsen raet
ende secgen wat wi hebben vonden
si scieden alsoe tien stonden
ende vraeghden om niemare
van lancelote haren ende tare
in woestinen ende in foreesten
dat si niet daer af verheesten
alsi weder vergadert waren
begonsten si te gader varen
ende quamen tere crucen daer si vonden
eenen ridder rustende tien stonden
bohort seide here waer wildi
tarturs hove seide hi
ay lieve vrient soe doet mi an
den coninc eene boetscap dan
segt dat hem onbiet bohort van gannes
dat lanceloet verloren es
ende datten soeken weder ende vort
hestor lyoneel ende bohort
die rudder sciet van hem te hant
ende reet daer hi den coninc vant
ende seide dat hem bohort onboet
si warens droeve cleine ende groet
mijn her walewein seide doe
daer vele rudders hoerden toe
hi soude bohorde volgen naer
dat selve seide mijn her ywein daer
ende acgloval ende sagrimoer mede
ende ander datter tier stede
xxxij rudders waren
die alle mede wouden varen
si porden ende reden soe vele
dat si vonden lyonele
ende hestore ende bohorde
maer her ne gheen ne horde
van lancelote groet no clene
dies si droeve waren gemeine
si sochtene een jaer al dure
nochtan en spreect niet daventure
van aventuren die gescieden
eneghen daer binnen van hen lieden
sonder allene van acglovale
dine sochte ij jaer al te male
dat hine niet vant ende na dien
voer hi sire moeder sien
die hi vant wel woestelike
si ontfingene blidelike
alse die ghemert hadde v jaer
hi sach een herde scone kint daer
van xv jaren hi vraeghde hare
wies dat scone knapelijn ware
hets u broder seit si
dies doe herde blide was hi
hi bat sire moeder alse houde
dat sine met hem sinden soude
daer menne ridder soude maken
suijch lieve kint van desen saken
wat mach di mijn leven vernoien
ic ne hebbe nemmeer troest noch joien
van al minen kinderen dan dit kint
ende datic hebbe soe sere gemint
ic biddi om onsen here
dattuus mi en spreect niet mere
hi seide hi soude suighen das
savonts als daer gheten was
ginc acgloval spelen udewart
ende perchevael in eenen boeghart
acgloval vraeghde hem saen
ocht hi met hem soude willen gaen
te hove ende worden rudder daer
perchevale antwerde hem daer naer
dat hire hadde groten wille toe
hoe doewi best sprac acgloval doe
ic sal mire moeder bidden dat hare
lief si dat ic met u vare
ende ic u geleide te hove wart
tierst dat ghi van hir vart
ende dat ic scire keren sal
du seeghs wel sprac acgloval
si suegen daer af daer nare
dus was acgloval iij dage dare
daer na dede acgloval verstaen
sire moeder dat hi woude saen
tes conincs arturs hove varen
daer hi nine quam binnen ij jaren
hi ware haer liever bleven
maer si moestes hem orlof geven
als hi gewapent was ende nam
orlof an sire moeder perchevale quam
ende seide dat hi gerne soude
geleiden op dat si woude
toten bosche si gaef hem orlof
si riep enen sciltknecht int hof
ende hietene met hem gaen
ende hem bringen weder saen
si volghden acglovale gereet
die al gemackelike reet
si reden te gadre onder hen drien
toter tierchetijt ende mettien
sprac die sciltknecht perchevalen toe
dat hi al te verre rede doe
perchevale seide lieve vrient waent du
dat ic sal weder keren nu
kere weder te mire moeder
ic sal varen met minen broeder
soe dat ic te hare niet ne kere
ic sal rudder wesen ere
die knape was sere droeve des
ende seide nadien dat alsoe es
biddic u dat gi mi laet nu
met u varen ende dienen u
ic wilt wel sprac perchevale saen
maer du moets eer te mire moeder gaen
haer secgen dat ic te hove vare
om ridder te wordene dare
die cnape keerde en seide al
sire vrouwen dat hi hem beval
si weende sere ende alse saen
dede si comen haren capellaen
si biechte harde wel hare
ende ontfinc onsen here daer nare
si sciet van desen ertrike
op den selven avont helichlike
ende alse begraven was die vrouwe
sciet hi danen met groten rouwe
ende quam tenes rudders sale
die soe sere haette acglovale
dat hine doet sloech dor das
dat hi met acglovale was
acgloval daeghde al ongesont
in eene abdie tier stont
ende alsi van danen reet
quaemt hem alsoe dat hi leet
vor dies rudders huys die sloech doet
sinen knape die lach al bloet
in eene gracht geworpen daer
ende hem was geseeght al claer
dat hem die ridder als hi daer quam
dore acglovaels wille sijn lijf nam
hi bant sinen helm ende beval tier stede
perchevalen dat hi sijns onbede
hi ginc ins rudders huys te hant
dien hi ongewapent vant
ende hi vraeghde hem waer bi
hi sinen knape doet sloech ende hi
antwerde hem ende seide doe
hi soude hem selven doen alsoe
acgloval beette vanden perde
ende liep hem op metten suerde
ende hi weder acglovale
acgloval geraectene soe wale
dat hine cloef toten tanden
ende warpene in die gracht te handen
daer hi sinen knape hadde vonden
ende perchevale hadden tien stonden
geleit op den hals van sinen perde
ende si voeren harre verde
tote ere abdyen daer si
den cnape ter eerden deden daer bi
si reden dat si te carduel quamen
daer si den coninc arture vernamen
dat hi hof hilt sonder saghe
op alre heilighen daghe
ende die queste hadden bestaen
waren alle comen sonder waen
sonder allene de iij neven
die waren noch achter bleven
op den andren dach daer naer
maecte die coninc riddre daer
perchevalen alsemen was geseten
ten taflen ende men soude eten
daer saten die van der tafelronden
an dene side tier stonden
in hare sittene ende dandre saten
in dandre side ende aten
ende perschevale sat
ter neder taflen ende at
daer die rudders alle saten toe
die van den minsten namen waren doe
alse hi alsoe sat hi sceen
sere peysende al in een
doe quamene daer bescouwen
ene van der coninginne joncfrouwen
die dbest wercwijf was van siden
diemen ywerinc vant tien tiden
eene manire hadde die ghoene
dat si te sprekene nine was gewone
daer bi wasse dat suldi weten
die joncfrouwe die noit ne loech geheten
alle diese kinden doe
kindense bi dien name emmertoe
ende alsi lange hadde besien
perchevalen si weende na dien
daer geviel tier ure
eene wonderlike aventure
die doe was bi rechten scouden
over eene miracle gehouden
want si sprac te perchevalen thant
perchevale jhesus kerst seriant
com int hoge sitten nu ter stonde
sitten vander tafelronde
dat bi den vreseliken sittene es
perchevale sconffierde hem des
ende si namene bi der hant
ende settene int sitten te hant
datter bi stont ter rechter siden
ende si seide hem tien tiden
in dit sitten sal sitten secgic di
die goede ridder ende du daer bi
ter rechter siden die vander blome
hem suls volghen van maechdome
ter slinker side sal sitten bohort
van dat ghi hir hebt gehort
sulen die rudders wel hir nare
van hir binnen weten dat ware
alsoe als si hem beval sat hi daer
ende si seide tot hem daer naer
ghedinct mijns perchevael
als ghi sult sitten vort heilich grael
ende bidt daer over mi bedi
ic sal onlange leven secgic di
die joncfrouwe van dire tijt vort
en sprac nemmermeer gheen wort
sonder allene op den viften dach
alsi onsen here bringen sach
seide si god here genade saen
ende alsine hadde ontfaen
starf si ende dit was besonder
ghehouden over groet wonder
die lichgame was ter erden
gedaen met groter werden
in die kerke te carduel ende tier ure
was gescreven die aventure
om dat mens gedinken soude daer naer
si hielden perchevalen met hem daer
ende deden hen grote ere bi desen
si seiden hi soude wesen
gheselle der tafelronden ende hi
soude vort getoghen sijn daerbi
dat hi daventuren inden soude
si hieldene int hof alsoe houde
woudi och en woude sonder waen
want hi ware gerne gegaen
soeken lancelote van lac
tierst dat hi hoerde datmenre af sprac
maer acglavael ende die gesellen
hieldene dat hordic tellen
in maniren dat hi van dane
niet te vaerne was in wane
sonder allene om die worde
dat hi te hem wart spreken horde
nu hort wat die worde waren
ic salse u openbaren
op enen dach was die coninc
recht als die winter in ginc
daer hi in den casteel sat
te karadigan ende at
ridders dienden vor hen openbaer
van iiij maniren van ouden daer
daer waren rudders van xviij jaren
ende die ander rudders waren
xl jaer out ende dandere toe
waren lxxx jaer out doe
daer was perchevale tier ure
eene harde jonge creature
ende die wel simpel sceen te dien
keye diene lange hadde besien
vraeghde mordrette daer naer
wat hem doechte vanden rudder daer
hi seide dat hi hem simpel dochte
ende die mee pais dan strijt sochte
keye sprac ic volghe u van dien
men maeght wel an sinen scilt sien
want noit slach daer op geslagen en wort
een sot hadde al dit gehort
ende vertelde dese tale
ende speelde met perchevale
die des hadde grote scande
ende peinsde al te hande
dat hi in de queste soude varen
van lancelote ende niet sparen
eer hi wiste niemare
ocht hi doet ocht levende ware
want het hem ere wesen dochte
storve hi binnen dien dat hi sochte
soe goeden man als lanceloet was
hi hadde groten wille das
savonts als acgloval sliep
ende die int hof waren hi riep
sinen sciltknecht dat hi brochte ten vart
sine wapine ende sijn part
die knape antwerde ay here
blivic achter u nu mere
u broder soude mi doet slaen
eist u wille laet mi met u gaen
hi gaefs den cnape orlof
die harde blide was daer of
si voeren en wech sonder sparen
alsi x milen hadden gevaren
quamen si tere ouder scure
ende woeste ende gevallen die mure
perchevael seide tot sinen cnape
het es goet dat ic hir slape
die cnape seide nu rust u
ic sal die perde wachten nu
perchevael seide ten cnape doe
du heefs alsoe wel rustens noet alsic doe
soe dat hine binden dede
die perde ende slapen mede
als perchevael was seker das
dat sijn cnape in slape was
hi peinsde in sijn gedochte
dat hine niet bat laten ne mochte
nadien dat hi tien tiden
sonder geselle woude riden
ende dat hi doen soude vort mere
waert sijn lof ende sine ere
hi woud soe bedect doen vort an
dat nieman ne soude weten dan
hi was in wille dat hi doen woude
daer hi lof ende name of hebben soude
doe sat hi stillekine op sijn part
ende reet ten foreeste wart
hi liet den knape slapende daer
ende quam op den anderen dach daer naer
tenen castele daer onder liep
een suaert water ende diep
die hiet galanton ende hi reet doe
daer sijn wech gelach alsoe
soe dat hi alse hi ter brucgen quam
enen gewapenden rudder vernam
sonder scilt ende spere
ende hi was gebonden sere
met ere yserine ketenen daer
omtrint den lichgame starct ende swaer
die ketene was alst wel sceen
herde seker gevest an eenen steen
alse die rudder sach perchevale
hi seide tot hem dese tale
ay rudder och du best van arturs hove
daer die goede rudders sijn van love
ende die soeken die aventuren
soe helpt mi hir nu tier uren
du best wel sculdech te doene nu
want ic bem alse wel rudder alstu
perchevael antwerde hem saen
hi soude hem gerne in staden staen
op dat hi conde geweten hoe
die rudder antwerde hem doe
ghine moeght niet helpen mi
het ne si dat u suert soe scarpt si
dat ghire mede moeght ontwe slaen
die ketene die mi houdt gevaen
perchevael antwerde ter vart
het ne sal niet bliven om mijn suart
al soudict breken metten slane
hi bat hem bat naer te stane
den stene daer die ketene vast was an
ende die ridder vraeghde hem dan
hoe hi dat te doene woude bestaen
hi seide ic sal die ketene af slaen
neven uwen halsberge seide hi
want dadict anders ghi spoter bi
geketent bliven dat moeghdi sien
hi ginc liggen op den steen nadien
perchevael sloech op die ketene doe
dar si brac neven den halsberch soe
dat die rudder na bi desen
geaffolleert hadde gewesen
hi sloech hem ij ployen dure
vanden halsberge tier ure
ende dorsloech den steen met den suerde
recht ocht hadde geweest erde
alse die ridder hadde gesien
dien slach hi seide nadien
dits een slach die niet sijn ne mach
eens mans maer eens viants slach
ic wane u suert es gescart
hi hief mettien opwart
ende hetne hadde gene dere
doe haddijt liever dan ere
doe quam uten castele te hem wart
een gewapent rudder metter vart
ende dreighdene vanden live doe
dat hi den genen verloeste alsoe
perchevael sette hem ter were
jegen hem met gerichten spere
ende stakene dat hi met allen
in diepe water moeste vallen
hi ware verdronken maer dat hi
een scip vant daer hi hem hilt bi
perchevael gaf dat part daer naer
hem dien hi verloeste daer
ende hi vraeghde den rudder das
hoe hi alsoe geketent was
here ic quam hir seidi hem
alse die een wandelende ridder bem
van arturs hove die hir sochte
aventure die mi hir brochte
dat ic herbergede hir binnen
daer mi versochte van minnen
die vrouwe ende ic seide hare
ic ne daets niet het ne ware
dat si woude comen met mi
ende si gelovet mi daer bi
ende als wi en wech souden gaen
soe warewi beide gevaen
ende si was geleegt tien stonden
in vancnessen ende ic gebonden
alsoe als ghi mi vont here
ic ne hadde nemmermere
gheten ne waerdi niet comen
ende mi uter noet genomen
perchevael sprac nu segt mi
uwe name och u wille si
die rudder was gewillich des
ende seide ic hete patrides
ende bem eens conincs maech die heet
bandemagus perchevael sprac gereet
dien kinnic wel soe sidi
van arturs hove hi seide ja hi
ende geselle vander tafelronden
dander vraeghde hoe lange stonden
ende hoe sine name ware
perchevael seide daer nare
ic heete perchevael van gales
ende hi oec acglovaels broder es
waerombe ruemdi dat hof dan
sprac patrides ten goeden man
jegen winter het dede mi
keye ende mordret doen seide hi
die van mi spraken sulke wort
si reden alsoe verre vort
dat si teens rudders hove quamen
daer si hare herberghe namen
daer si herde wel waren ontfaen
perchevael vraeghde patridesse saen
ocht hi te hove soude varen
hi seide ja hi sonder sparen
soe biddic u here dat ghi mi groet
acglovale ende ghi hem weten doet
dat hi mi niet ne soeke ic vare
om te wetene niemare
van lancelote al tlant dure
ende om te vindene aventure
patrides seide alse houde
dat hi de boetscap wel doen soude
sanderdaghes porde patrides
ende reet soe verre sijt seker des
dat hi int hof quam ende acglovale
die boetscap seide van perchevale
ende hi sprac mede van dien
dat hi an perchevale hadde gesien
ende waeromme hi ruemde dat hof
ende hi begreep sere daer of
keyen ende mordrette saen
hi seide weeti wat ghi hebt gedaen
ghi hebt entrouwen dat secgic u
uter herbergen verdreven nu
den besten ridder dier in was
sonder walewein sijt seker das
ende gewasset hi te manne
hi sal te merre dinc comen danne
dan ghi selve waent ende daer bi
eist mi herde leet dat hi
uten hove porde binnen desen
hine hadde starker ende harder gewesen
want hi moet gemoyt sijn vort sere
ende pinen gedoghen mere
dan sire ouden toe behort
alse die coninc dat hadde gehort
hi lachterde keyen die tale
ende mordrette van perchevale
perchevael reet die lande aldure
emmertoe soekende aventure
sine dingen gingen hem soe te hant
dat hi genen rudder ne vant
hine quam sijns boven emmertoe
ende hi was gecostumeert alsoe
dat hi ere costumen plach
dat hi messe horde op elken dach
ende mettenen sonder sage
ende alle die getiden vanden dage
hi helt wel sine suverhede
ende sprac dagelijcs biechte mede
dustaen leven leiddi embertoe
als hi hadde gewandelt alsoe
een jaer ende gedaen waerlike
tscoenste rudderscap van ertrike
ende men sprac alle die lande dure
van sire scoenre aventure
ende meer ints conincs arturs hof
dan in andren steden daer of
daer alle die niemaren quamen
van lieden van werden namen
geviel hem aventure des
dat hi gemoete hestore van mares
int uut gaen van eenen bosche berect soe
dat sine wapine niet waert waren doe
sijn scilt was te stucken sijn halsberch gescort
sijn helm gequets weder ende vort
ende hi selve sere gepijnt bisonder
mar datne was geen wonder
want hi hadde sonder rusten ij jaer
gereden ende van gepense suaer
alse die niet verheeschen ne mochte
van lancelote dien hi sochte
deen en kinde den anderen niet bidien
dat si hen niet ondersien
elc hadde i goet starct spere
si onderstaken hem soe sere
dat si beide waren tier stont
dor scilt ende halsberch gewont
hestor joesterde nochtan
scoenre dan enech ander man
hi droech perchevale vanden perde
dat hi neder viel ter erde
hi ginc vanden perde te hant
ende ginc daer hi perchevale vant
die herde drove was sonder waen
van dat hem was overgegaen
want hine hadde noit van dien stonden
dat hi nuwe rudder wart man vonden
diene uut den gereide stac
sonder dese ende hi trac
sijn suert alse die te doene dochte
die meeste proueche die hi mochte
si vielen beide te gader saen
ende gingen grote slage slaen
datse niemanne ne hadde gesien
hine hadse beide geprijst van dien
soe dat elken van hen beiden
wonderde vander vromecheiden
die elc vant an anderen daer
hestor ne waende niet vorwaer
ane perchevale tien stonden
soe grote proueche hebben vonden
ende perchevale in dander side
ne waende te genen tide
sulken ridder vinden in enech lant
alse hi dare an hestore vant
daer bi ne was haer ne gheen
hine hadde vrese van hem ij
niet bedi si weerden hen wel beide
ende deden grote vromecheide
si onderwonden hen daer beide
met suerden te menegher stede
si vochten soe lange ende soe sere
dat elc hadde x wonden ende mere
een ander man soude wanen sterven
vander minster ende bederven
men mochte geware worden das
an derde die bedect was
met groten stucken van scilden doe
ende met maelgen van halsbergen toe
ende met den blode dat al claer
uut haren wonden liep daer
ne hadden si niet geweest so stranc
si waren beide doet over lanc
die begherte die si hadden beide
om te wrekene tier stede
van dat si hen beiden gewont saghen
deedse soe vele pinen verdragen
datsi luttel meer mochten sonder waen
alse deen den andren waende slaen
dat suert ontwant hem uter hant
ende si begonsten al te hant
elc van anderen trecken neder
om sinen adem te hebbene weder
alsi hen lange hadden ondersien
perchevale sprac te hestore nadien
here waert u wille nu ter tijt
ic soude gerne weten wie ghi sijt
ic ne vant noit soe goeden man ere
noch dien ic duchte alsoe sere
ghi hebt mi geleit te dingen
daer mi noit man toe ne mochte bringen
hestor seide soe doetdi mi
ghi hebt mi begaet dat ic daer bi
vander doet niet ne mach ontgaen
ic mach wel secgen sonder waen
dat ic ne vant bin iij jaren harewart
soe goeden rudder tenegher vart
ghi sult u moeghen beromen des
dat ghi doet hebt hestore van mares
die geselle vander tafelronden was
perchevale was herde droeve das
hi seide ay genade here
ic hebbe mesdaen alte sere
ic bem vander tafelronden mede
ic ne was te ghere stede
sculdich te vechtene jegen u
ic bids u genade nu
hestor vraeghde hem tier stonden
sidi dan vander tafelronden
ja ic here antwerde hi
hestor seide hoe heetti
ic hete perchevael ende bem
acglovals broder seidi hem
ay god here seide hestor doe
wat ongevalle brachte ons hir toe
dat elkerlijc dus sonder noet
den anderen heef geslagen doet
haerre beider clage was suaer
ende hem ontfaermde daer
van hen selven sere tien stonden
alsi hem soe mesmaect vonden
van blode dat si hadden gelaten
ende gewont waren soe uter maten
dat har ne gheen waende hebben macht
te levene toter nacht
hestor dede sinen helm af daer
ende warp den scilt ter erden daer naer
ende gingher op licgen doe
hi weende sere ende seide toe
lieve here lieve broder lanceloet
nu ben ic gewont ter doet
ghine sult mi nemmermeer sien
onse geselscap sal sceiden bi dien
opten dach heden des hebbic rouwe
ay die coninginne mijn vrouwe
dede grote sonde dats mijn gelove
dat si u jagede uten hove
want om u te soekene over al
wetic wel dat menech sterven sal
ic bemre selve doet bi here
die u begerde te siene mere
dan alle die andre besonder
ende datne was gheen wonder
ic was de ghene die u naest ginc toe
binnen dien dat hestor sprac alsoe
sach hi perchevale al uut den kere
alse die hadde gebloet sere
dat hi niet gestaen ne mochte
ende alse hi hem te helpene dochte
ne haddi niet soe vele crachte
dat hi hem op richten mochte
hi was dor parchevaels wille das
drovere dan hi om hem selven was
alse perchevael lange hadde alsoe
gelegen hi dede af doe
sinen helm ende warpene neder
die te broken was wech ende weder
hi lichte hem van wapenen mede
doe vraeghdi hestor wat hi dede
hi seide ghi hebt mi doet nu
dier gelike dat ic hebbe u
god vergeve u die sonde
ic vergeef u nu ter stonde
ic ne wancons u niet bedi
dat ghi niet en kinnet mi
hoe staet met u lieve here
ic hebbe seit hi gebloet soe sere
ende ic hebbe soe vele wonden
onder clene ende groet nu ten stonden
ic ne mach niet ontgaen der doet
hestor seide dat es scade groet
onse doet sal te wonderne sere
sijn onder die liede here
ic wane noit ij ridders tere ure
ne storven bi sulker aventure
soe gevriende alswi sculdech waren
te sine hadt wel gevaren
wi waren sculdech telker stonde
bi geselscape van der tafelronde
alse gebrodere te sine
dus laghen si in groter pine
deen hir ende dander daer
dat ginc den avonde naer
dar bat hestore perchevale
met harde vriendeliker tale
dat hi op sijn pert sitten soude
ende om eenen heremite varen woude
ende bidden dat hi te hem quame
ende met hem brachte ons heren lichgame
want hine hadde vander doet
noit soe geweest in gere noet
perchevael antwerde daer hi lach
alsoe help mi god here inne mach
ic ne wane te genen tiden
nemmermeer op pert mogen riden
dus lagen si beide sonder macht
tot dien dat quam die donker nacht
dat deen den anderen niet mochte sien
hestor seide mettien
ay ic sterve nu biddic u sere
ocht gi levende blief lieve here
dat ghi mi minen broder groet
lancelote comtdi in sijn gemoet
mar ne vertelt hem niet
bi war ongevalle dat es gesciet
dat mi de doet es comen an
hi souts u wanconnen tonrechte dan
perchevael antwerde daer toe
ic gevoelde mi alsoe
dat ic u boetscap niet doen ne mach
ic ne sal niet leven morgen den dach
daer si in sulker pinen lagen
dat si sterven waenden si sagen
eene claerheit op hem comen dare
recht ocht die clare sonne ware
hen wonderde wat mochte wesen
si saghen een vat na desen
gemaect na eens keelcs gelike
bedeect met eenen witten samite rike
ende ij wieroec vate vore daer
ende ij andere daer naer
sine mochten niet gesien dat
wiese droghe ende dat scoene vat
niet bedi dat vat dochte hem doe
helich sijn si hoepten daer op doe
ende si neghen hem tier ure
daer geviel hem eene aventure
dat si hem gevoelden al gesont
van dat si gequets waren ende gewont
si verloren onlange na dat
in sulker maniren dat vat
dat van hen sciet sine wisten waer
perchevael sprac te hestore daer naer
here hebdi gesien iet
die dinghe die hir sijn gesciet
hi seide ic hebse gesien
want ic genas binnen dien
dat dat vat tusschen ons was
dat ic niet meer gevoele das
dat ghi mi wondet soe sere
ic ne gevoelde mi noit ere
ghesonder dan ic nu ben
perchevael seide weder te hem
aldat selve es mi gesciet
want ic ne gevoele niet
nu ter wilen van enegen wonden
ic bem in goeder gesonden
god onse here bi sire genaden
heef ons wel gestaen in staden
god hadde op ons ontfarmechede
dat mogewi secgen in warhede
die ons met dus scoenre aventure
genesen heef nu ter ure
si ondervraeghden hem na desen
wat dinghe henlieden hadde genesen
dat si daer hadden gesien
ic ne weets niet sprac parchevael na dien
hestor seide ic segt u dan perchevael
het es dat heilich grael
daerbi gesciet sijn in meneger uren
in logres vele aventuren
onse here heefter bi gedaen
meneghe miracle sonder waen
doe vraeghde hem perchevael
wat wesen mochte dat grael
hestor seide het es een vat
daer god onse here dat lam uut at
met sinen jongers als hi was
te symoens des lasers alsic las
oec seidi hoet met sire partien
joseph van aramathye
int lant van logres brachte daer
ende dat sijn oyr oit daer naer
daer mede sijn gevoedt ende noch es
met sire meisnieden die coninc pelles
ende sal wesen den tijt al
dat hi in dit lant sijn sal
ic hore wonder sprac perchevael daer naer
ic gelove wel dat ghi segt waer
ende om die grote cracht die ic nu
ant grael hebbe geproef segge ic u
dat ic niet en sal rusten vor dien
dat ics oppenbarlike hebbe gesien
op dat sien mach stervelijc man
si dancten beide goede dan
van den goede dat hi hen dede
si bleven toten daghe tier stede
alsi dies daghes worden geware
si ondercusten hen dare
ende gheloefden onder hen beiden
elc anderen bi sekerheiden
dat elc anderen in ghere maniren
binnen sinen live en soude faelgiren
ende vort an souden na desen
getrouwe gesellen wesen
omdat si te gader van wonden
alsoe gecreghen hare gesonden
si deden hare wapene an
ende sochten hare perde dan
si vondense ende saten op doe
perchevael sprac hestore toe
wat willewi bestaen te doene
dat ghi wilt antwerde de ghoene
wat sochti als wi quamen te ghemoete
ic sochte seidi lancelote
minen broder meneghen dach
dat ic in ij jaren en sach
ic hebben gesoch dat ic bem moede
ende droeve in minen moede
dat ic en ghene niemare
van hem ne hore noch hare noch tare
want hijs die scoenste van ertrike
ende die beste rudder sekerlike
perchevael seide ne hebdi niet das
ghehort dat hi verloren was
hestor antwerde neen hi
hi seide dat hi hadde daer bi
bat hope dat hi leven mochte
want ware hi doet hem dochte
dat hire iet af hadde ghehort
doen reden si haren wech vort
ende reden onder hen ij vorwart
te gadre meneghe dachvart
des avons quamen si gereden
op enen berch daer si beneden
sagen staen een husekijn
perchevael sprac hestor geselle mijn
ons es dat beste dat secgic u
dat wi hier neder varen nu
want het es den avonde bi
besien oft daer enege herberge si
daer wi licgen mochten tnacht
wi hebben gereden met groter cracht
ende wine quamen heden daer
dat wi so vele vonden vor waer
dat wi in onsen mont mochten doen
hestor seide die baroen
ic raet wel dat wi daer riden
ende vernemen nu ten tiden
oft wi vinden enege herberge
doe reden si neder vanden berge
ende quamen op ene havene saen
daer si vire husekine sagen staen
si voren na ten enen huse
daer een hermite in ene cluse
woende die een goet man was
ende der zeeliede pape sijt seker das
hadde geweest menege dagen
die daer met scepen te landen plagen
ende die daden hem groet goet
doen die hermite dat verstoet
dat daer die ridders quamen nu
ontfinc hise wel secgic u
ende was harde blide daer af
ic secgu dat hi hen gnoech gaf
want hi hadde daer uter zee
vanden sciplieden van vescen mee
dat hi verplegen mochte daer
wijn haddi goet ende claer
want hi hadde een vaetkijn
ende die sceplide di brachten wijn
vulden hem sijn vat gereet
dus waren dese ij godeweet
bat ontfaen dan si vor nu
inlangen waren dat secgic u
dus aten si ende waren blide
des dancten si sere tien tide
den hermite diet gerne dede
si resten daer haer mode lede
doen si geten hadden daer
deetse die hermite wel daer naer
bedden ende deetse slapen gaen
dat si sciere hebben gedaen
des ander dages dat verstaet
rechte in die dageraet
was die hermite op gestaen
ende seide sine getiden saen
ende dede messe daer na twaren
eer si en wech souden varen
ende doen daer messe was gelesen
namen si orlof beide mettesen
ende dancten sere den clusennare
ende voren henen oppenbare
al gewapent onder hen beiden
sine wilden daer van eer niet sceiden
sine souden eer vreiscen niemare
oft lanceloet doet ware
oft levende dat verstaet
dus droech over een haer raet
si reden dus weder ende vort
doe quamen si in ene port
daer lanceloet in hadde gelegen
also alsi liep sire wegen
in sots wise dedene een goet man
in sijn huus leiden dan
om dat hi hem dochte so scone
ende dese man was gewone
goede liede te herbergene gereet
die hi sonder have weet
ende dese man sach perchevale
ende sinen geselle ende docht hem wale
om dat haer wapine gescurt waren
dat hise wel noden mochte twaren
want si dochten hem haveloes wesen
hi ontfincse beide mettesen
ende dede hen savons feeste groet
doen die waerd sach hestor bloet
seidi here bi mire kerstenheden
dies es wel een half jaer leden
dat hier een lach sijt seker das
die u so over gelijc was
maer hi was merre ende vromer man
van leden ende hi quam hier an
in sots wisen dat secgic u
hi seidem so vele tekene nu
dat hi wel kinde daer al bloet
dat was sijn broder lanceloet
hestor vrachde hem oft hi iet
wist doe hi henen sciet
waerward hi henen soude gaen
die ward seide ic hebbe verstaen
dat hi dor dese stat leet
maer vort icker niet af ne weet
des ander dages herde vroe
stonden si beide op alsoe
ende reden vord sonder waen
al daer hen die ward dede verstaen
nu salic swigen van desen
ende van lancelote vort lesen
nu gewaget daventure das
dat lanceloet uten sinne was
ende niet wiste wat hi dede
hi liep te voet ende naect mede
embertoe menege dachvart
nu vorwerd ende nu achterward
sine huut was worden sward
vander sonnen ende harde hart
hi ward so sere mesmaect om dat
hi vele pijnde ende lettel at
dattene nieman hadde gesien
al haddine wel gekint vor dien
dine kinde hi was so mesmaect
eer dierste winter leet ende so naect
soe dattene brachte die aventure
tot enen paulione tier ure
dat in enen mersch gerecht stont
daer een wit scilt vor hinc al ront
ende ene glavie ende een sward
lanceloet liep tote daer ter vard
ende trac dat sward uten scoe
ende sloech grote slage opten scilt doe
in dire gelike oft daer jegen
x ridders hadden geslegen
hi slogene te sticken ter menger steden
als die nine wiste wat hi dede
int paulioen was oec doe
een riddere ende ene joncfrouwe toe
mettien quam een man vort
die di nose hadde gehort
ende liep te lancelote ward
ende woude hem nemen dat sward
want hine wiste niet das
dat hi uten sinne was
lanceloet warpene van hem ende stac
dat hi bi na den hals brac
hine dede el niet maer hi liep saen
slaen alsi te voren hadde gedaen
ende alse die man hulpe riep
geviel dattie riddere liep
ende seide doe wat hebdi
acharme here seide doe hi
dese duvel heeft mi bina doet
hi ward geware dat lanceloet
alsoe jegen den scilt vacht doe
ende hi pensede daer naer
dat hijs ne dade meer no min
ware hi wel in sinen sin
soe dat den riddere dochte
dat hi wel daer an doen mochte
die den minsce dade tier ure
resten op die aventure
oft hi weder mochte gewinnen
sinen sin ende daer binnen
ginc hi ten naecten man ward
ende wildem nemen daer dat sward
ende lanceloet riep dese word
here en comt niet hier vord
maer laet mi vechten minen strijt
ic sla u doet comdi ter tijt
die riddere in sijn paulioen ginc
ende wapende hem om dese dinc
hi quam te lancelote weder
ende hiet hem tswerd lecgen neder
ende hi wout hem nemen ter vart
ende lanceloet verhief dat sward
ende slogene opten helm soe
dat swerd te sticken vloech doe
ende hi ward soe verdoeft saen
dat hi nine conde gestaen
maer hi viel neder soe verdoeft
dat hem die hersenen wilen int hoeft
lanceloet litene licgen daer
ende liep int paulioen daer naer
daer die joncfrouwe ward ontwake
si sach te hant bi dire sake
dat hi al uten sinne was
si vervaerde hare dor das
dat si van vresen hulpe riep
ende van haren bedde liep
ende lanceloet liper op te hant
dat hi heet te sinen genoge vant
alse die gehad heeft groet coude
si vant haer lief alsoe houde
ter eerden licgende in sulker noet
dat si waende dat hi ware doet
daer si groten rouwe af nam
daer na alse haer lief bequam
scouthise ende vrachde hare
waer die gene gevaren ware
dine berect hadde alsoe
die joncfrouwe sprac den riddere toe
ay here twi vragedi nu des
ic secge dat hi uten sinne es
om god en doet hem gene dere
nenic niet seide die here
in gere maniren oft god wille
ic salne bi mi houden stille
tot dat hi sal sijn genesen
ic weet wel dat ic sal bi desen
hebben danc ende grote ere
bedie kendic noit ere
man die met swerde conste slaen
soe es hi goet riddere sonder waen
ic ben die niet fineren ne sal
ericken hebbe te poente al
bi ons heren hulpe in sinen sin
die joncfrouwe seide hi es daerin
hi ginc int paulioen te hant
daer hine vaste slapende vant
opt bedde alse die vermoit was
hi was harde blide dor das
ende hi dectene al lisenlike
metter joncfrouwen clederen vrindelike
hi sinde ten witten castele saen
te sinen broder sinen naen
die haestelike tot hem quam
ende alsene die broder vernam
hi seide broder ic hebbe u
om groet wonder ontboden nu
die riddere van daer hiet bilaus
ende die ander oelyaus
bylaus telde hem daer naer
algader vanden naecten man daer
ende ic bidde u seide hi
dat gi nu daer af wilt geraden mi
want ic gerne houden soude desen
tes hi becomen mochte wesen
oelyaus antwerde hem doe
broder in weter wat raden toe
maer soudemenne nu genesen
het moeste verre van liden wesen
daer ne geen licht ne ware
soe dat bylaus seide daer nare
hulpt mi dat icken thus bringe
daer es sulke stat sonderlinge
soe dat sine int bedde bonden
daer sine vaste slapende vonden
ende dedene dragen met gemake
dat hi niet en ware ontwake
eer hi in bylaus huse quam
ende alsi hem gebonden vernam
hi woude hem ontbinden mettien
maer dan mochte niet gescien
men ontbant hem die hande
ende dedene eten te hande
soe datten bylaus hilt alsoe
den winter enten somer toe
dat hi nochtan nine genas
sonder dat hi gemaclijc was
doe gaf men hem goder cleder saen
ende litene in vingerline gaen
soe dat hi beterde daer mede
ende hi bequam een deel van sire sothede
ende nieman en kindene nochtan
maer om die scoenheit dire was an
drogense alle over een das
dine sagen dat hi goet ridder was
si warens alle drove ende gram
dat hi van sire siecheit nine bequam
dus was hi lange tier steden
hine ware danen niet gesceden
maer dat hem een aventure quam toe
ende ic sal u secgen alsoe
int begin vanden wintere ter stonden
brachten i wilt swijn gejaecht honden
vor den torre daer lanceloet lach ende daer
en quam jagere no knape naer
alse lanceloet dat swijn sach liden
hi begerde hem te volgene tien tiden
hi ginc te hant ter porten ward
daer hi vant een gesadelt part
daer hi niet op comen mochte
alse hire op te sittene dochte
vanden vingerlinen daer sine been
met gespannen waren al in een
hi brac die vingerline doe
ontwe ende ontginc alsoe
hi nam een spere ende een sward
ende sat te hant op dat part
ende volgede den swine ter vart
dat sere liep te bosche wart
daer vermaende hi die honde
ende volgede mede so lange stonde
dat hi dat swijn metten spere stac
dore die scouderen dat spere brac
maer en was niet sere gewont
dat swijn ward verstormt tier stont
ende dor sloech die lanken den perde
dat neder doet viel ter erde
lanceloet spranc op ter vart
ende hadde getrect dat sward
tswijn liep hem op tier stonde
ende sloech hem int die eene wonde
hi geraeket int hoeft soe wel
dat doet vor hem neder vel
maer hi gevoeldem gewont soe
dat hi nine mochte gaen doe
hi bleef sittende onder enen boem
ende was niet soe vroet dat hi goem
nam te sire swarre wonde
dat hise jegen dat bloden bonde
soe dat bi hem leet omtrent noene
een hermite van heilegen doene
als hi dat swijn verslagen vant
ende die honde hi ginc te hant
tot lancelote al daer hi lach
ende ontboet hem goeden dach
hi die hem niet verwiste doe
en antwerdde hem een word niet doe
die goede seide wie sidi
ic ben gewont antwerde hi
wie deet seide die gode man
hi wiesde op dat swijn dan
alse die soe sot was tier stonde
dat hijt hem niet gesecgen conde
die goede man seide na dat staet
gi sijt verloren gine hebt raet
gi hebt soe vele gebloet nu
wildi met mi comen ic sal u
bider hulpen van onsen here
doen genesen van uwen sere
lanceloet seide vliet van mi
in hebbe geen arch doe seidi
ay live here gi donct mi doet
gine laet u beteren uwen noet
lancelote vernoide sere doe
datter die gode soe vele sprac toe
hi verhief om hem te slane dat sward
die goede man trac achterward
ende werd daer wel doe in inne
dat lanceloet was uten sinne
hem ontfarmde doe sere das
omdat hi soe scone was
hi ginc teens ridders huus daer naer
ende nam tot x knapen daer
dine drogen ins hermiten celle
die daer hadde enen geselle
die bat wonden conste genesen
dan ieman die mochte wesen
ende hi onderwant hem soe das
dat hi in ere maent genesen was
