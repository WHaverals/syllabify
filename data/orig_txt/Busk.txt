siet doch en benic niet hier
ic ben een wijtmolder ende drincke gerne bier
tesschen hantscoen canic nayen
hoy ende coren canic oec mayen
ja woudic oec daer omme lopen
ic can oec copen ende vercopen
oec soe benic een temmerman
daer ic noit met en wan
ic ben oec een molder ende can malen
ic can oec wel borghen ende qualijc betalen
ic can roden ende hacken
ic can brouwen ic can backen
ic can dijcken ende dammen
ic can derschen ende wannen
noch canic vele dincs meere
eesser enich vrouwe of here
die mi wilt hueren tenen knape
al eest dat ic gerne langhe slape
ic ben herde traech te minen werke
woude hier iement ane mi leggen merke
die mi tenen knape woude hueren
want ic can wel ter tafelen dueren
ende oec canic graven ende luken
ende ic can binden steinen kruuken
ende melcteilen van erden ghedrayt
en trouwen die duvel brinct u hier gewait
met uwer foberdien te maken
god gheve u ramp in uwe kaken
duncket u wesen foberdie
alsoe gerne wondic mijn broet als ghie
want ic hebbe wijf ende kinder thuus
jaet het dunct mi een vri abuus
steinen cruuken binden ende melcteilen
condi die wel te gader heilen
soe sidi wel een constich man
waendi dat ic noch niet meer en can
ja woudix mi onderwinden
ende minen sac van consten ontbinden
ic soude van u maken een peert
het soude schinen tien pont weert
swert van hare ende daer toe ru
god brachte mi ane u
ic hore wel ghi sijt een constenare
soudi mi connen verdriven mijn grawe hare
ende tien jaer jongher maken van dagen
dat ic minen wive mocht wel behagen
ic soude u gheven goeden loen
jaic ic sal u maken alsoe scoen
u wijf sal duncken om u rasen
lietic u in dit busken blasen
ghi sout al ene ander varruwe ontfaen
ghi sout werden alsoe ghedaen
u wijf en soude u niet connen gekinnen
bi mijnder trouwen daer seldi ane winnen
op dat mi dat mach ghescien
bi gode uw wijf saelt wel sien
als ghi weder tot hare comt
alsoe en moetic nemmermeer sijn verdoemt
en saelt mi niet costen van minen miten
si pleeght mi alte dicke mijn lelicheit te verwiten
dat ic selden met vreden leve
hout siet ic sal u gheven
dese goede borse ende tghelt daer toe
ic vercocht gisteren mine goede coe
daer es tgheelt in al gheheel
dat seldi hebben tuwen deel
si gout tien schillinc ende veertich pont
hout set dat busken ane uwen mont
ende blaest stijf met al uwer macht
ic hebbe soe menich const volbracht
ic sal emmer dese oec volbringen
salix iet te bat singhen
want dat en constic noit geleren
jaghi en u varwe sal u verkeren
ende u stemme sal werden claer
keren god gheve u een goet jaer
tot alden ghelde wetix u danc
machic beteren ane minen sanc
soe eest tghelt te male behouden
nu blaest in dat god moets wouden
ja boye nu sidi een man
ic swere u bi sente jan
dat hi niet en leeft op desen dach
die u met oghen noit en sach
dat hi u niet kinnen en sal
nu wouts god ende goet gheval
hoe ic sal varen met minen wive
des es leden vier daghe ende vive
dat si mi mijn lelicheit verweet
nu willic thuusweert gaen gereet
ende laten haer sien hoe ic haer behage
si heeft ghedaen soe grote claghe
dat ic lelic was ende out
dies en hebbic nu nemmermeer scout
want mijn anschijn heeft nu een ander huut
dat doeghet ende tghelt vander coe es in de muut
en trouwen ic ben ghebetert an mijn springen
hulp god hoe claer salic nu singen
nu hebbe god lof ende danc
ic ben ghebetert ane minen sanc
alsoe wel als ic ane mijn scoenheit bin
o wijf mijn minnekijn laet mi in
ende comt besiet mi nu
keren siet met desen scu
wat duvel wie heeft u soe begaet
ic hebbe in enen joeghtborren ghebaet
hebdi mijns nu eneghen lost
dese scoenheit heeft mi ghecost
tgheelt van onser coe algheel
en trouwen dies hebbe die duvel deel
hebdi tgheelt hier omme ghegheven
jaic ende mi en es niet bleven
die borse ic gafse oec met
ende hi heeft mi een busken an minen mont geset
daer bliesic in al mijn macht
ende daer quam uut soe groten cracht
dat ic ben worden aldus scoene
keren hoert dat u god loene
een wijf vare wel met desen man
en trouwen die duvel brachter mi an
ghi sijt recht swert al een moriaen
wat duvel benic alsoe ghedaen
en benic niet scoene wit ende claer
jaghi ghi sijt een quaet jaer
ic en sach noit leliker creature
wat gheert lieve ghebure
comt ende besiet minen man
wat goesen bi sente jan
wie heeft u alsoe begaet
ghi hebt emmer in ene weedtcupe gebaet
u anschijn es al met swerten bestoven
ay mi ende benic al verscoven
es dit emmer seker waer
latet mi doch sien in enen spiegel claer
dat ic mi selven mach anesien
en trouwen dat sal u ghescien
hulpe hulpe goede lie
des wonders ghelijc en sach ic nie
en was nie man aldus bedroghen
ghi wanet dat ic hadde gheloghen
vul ondier sot
ghi segt waer alsoe hulpe mi god
ic mach nu wel een sotkijn sijn
ey uutvercoren minnekijn
hulpt mi dat icx mach werden quite
bi gode ic en gaver niet omme ene mite
al bleefdi ewelijc alsoe ghedaen
ic hoere wel u en leter niet aen
al es mijn anschijn aldus verkeert
goede ghebuer goede gheert
hoe salicx quite moghen weerden
men sal u anschijn met seiken eerden
ende met ander dinghen die daer toe hoeren
hulpe hulpe soe salic versmoren
gheet men mi met stilder seiken toe
ic woude ic tgheelt hadde van mijnder coe
dat ghi dus wel hebt bestaet
ende ghi in enen scijtputte haet gebaet
vul ondier keitijf
al waerdi noch alsoe quaden wijf
ende ghi noch alsoe vele daer toe sout seggen
ic salder tgheelt van onser soch an leggen
of ic saels werden quijt
keren nu siet dit scoen abijt
dat mijn man heeft ontfaen
wat die lodder gaf mi te verstaen
dat ic soude scoen werden ende wel singen
ende jonc soude werden ende verre springen
ende dat ic u al te wel soude ghenoegen
bi gode men moet in dbeste voeghen
hi hevet ghedaen om beters wille
keren goede ghebuer swijcht al stille
ghi sout mi oec verscoven maken
hi ware weert dat icken smete onder sijn kaken
ende hi nemmermeer in mijn huus en quame
keren in leeds duvels name
aldus vele en seidicker niet toe
doen ghi tgheelt van onser goeder blaren coe
verseerdet ane broeder lollaert
ende minen goeden grauwen tabbaert
lietti voer sijn ghelach te pande
ic saelt u segghen al eest scande
ende makent al mine gheburen cont
keren ghebuer hout uwen mont
ghi sout u wijf al te scanden maken
god gheve hem ramp in sijn kaken
hoe condi dit van mi ghesegghen
ic sach den lodder op u legghen
oec hinc sijn flesschelkijn op den eers
ende oec lach hi lanchs hi en lach niet dweers
ic sach herde wel wat ghi deet
ic en was noit sint te bat ghevreet
dat ic u sach metten bloeten knien
ic mochte na die vloijken sien
vul out quaet grijsaert
wat duvel maecte dan die lollaert
dat hi alsoe lach en roerde sijn lijf
god gheve u ramp vul keitijf
dan hadde ons beiden niet dan spel
wattan het en ghenoeghde mi nie wel
tspel dat ghi daer bedreeft
swijt hets jammer dat ghi leeft
vul ondier plavant
ic sal u smiten op uwen tant
ghi goede liede dit spel es ghedaen
ghi mocht wel alle thuusweert gaen
ende lopen alle den graet neder
ghenoeghet u comt alle weder
