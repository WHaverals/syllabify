van alden gonen diere riden
ne voerer gheen vergoud ghesmide
si voerent alle wit van tinne
ghi sult andere chierheit bekinne
bi mire wet ne twifelets niet
eer ghi den hertoghe siet
den eidelen jonchere wel gheboren
als dat die conijnc began horen
sprac hi bi mamette ic bems vroet
u here es een eidel bloet
sint hi onthout dustane partye
die conijnc tybaut van arabye
die welke den berech van goude
in sijn lijf hadde in sire ghewoude
viijm ridders ghewapent wel
elc heift bescreden j ors snel
het es werd wel c pont
ende bin der seluer stont
so es die scare leiden
ende die derde cam ghereiden
doe wonderets den conijnc mere
want waren dene ghetoomt zere
dese waren ghetoomt meer
doe sprac hi ten abt geheer
dat v mamet lonen moete
salic den hertoghe nv ghemoeten
rechte waerheit in warer dijnc
sal ic v segghen here conijnc
waren hier wel xm vieliaerden leden
so soude mijn here comen ghereden
die es gheprijst bouen allen prenchen
want hi es de preutste mensche
die men nv ter tijt
soude vinden in de werelt wijt
bin dat si dese tale seiden
so sijn die vieliaerden leiden
ende daer naer camen gheuaren
wel lx jongher riddaren
die hem voeren onderstekende
mallijc vp anderen sprekende
in tekenessen doe ic v weten
datter hem dhertoghe bi soude vergheten
want met gode was hi vercoren
eer noit sijn moeder was geboren
sonder galle es hi ende sonder smette
cornubrant sprac bi mamette
here abt ghi prijstene zere
ende in wister ooc min no mere
waer vinden te lachterne an
maer bi den voghet tieruogan
ic wilt hem ware lief
dat icken sonder mijn grief
spreken moeste minen kies
ende ic hem soude dies
berecht doen vppenbare
al vte ende vute wie ic ware
