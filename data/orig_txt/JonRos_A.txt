ende twee taerlinck ouer waer
op die tafel saghe daer
dat waer dat beste sermoen
datmen voer mi mochte doen
mer wildi preken edel man
soe doet een broeders cappe an
ende gaet in die kercke staen
ende preect het is wel gedaen
mer mi en dorfdi preken niet
edel coninc wats gheschiet
marien suuerhede is so machtich
sij is vrou ende also waerachtich
ic souts mi schamen also seer
gaet tot haer vry edel heer
schone ioncfrouwe en segt dat niet
gaet met my oft ghijt ghebiet
edel vrou ende vry
ende si sal v alsoe wel troestenh als mijn
marien doghen is so groot ende rein
den sondaren is sij ghemeyn
doen namse die edel heere ter stede
ende sij ghinghen onder hem beiden
vriendelic ende dat es waer
voer marien die was claer
sij vielen neder op haer knien
haer handen leiden sij te gader mettien
ende sij begonsten te weenen seer
dit was die claghe aen onsen heer
sij riep maria maget reyne
ghi sijt die gene die alleyne
mi mach brengen van minen rouwe
syt mijns genadich edel vrouwe
maria begonst te ontfermen
ende hoorde den coninc karmen
ende sij quam aldaer ter stede
met eender groter claerhede
metter engelen schare
ende sij seide al openbare
wellecome seyt sij sone mijn
salich moeder sal ic dij sijn
des hebstu gods vrient gheweest
du moges mercken alsmen leest
doer dinen wille sijn vergheuen
rosefier al haer leuen
haer sonden sult ghi verstaen
daer sij mede was beuaen
doer dinen wille wel lieue lint
met herten heb ic di ghemint
vele heb ic dit doer v ghedaen
voer die poorte ghync hi staen
doe sette hise voer hem op sijn paert
ende voerdese te cloester waert
ende als hi voer dat cloester quam
ghemoete hi eenen hofman
hi sprac kenstu een ioncfrou yet
die rosefier bi name hiet
die ionathas van oriente
hier brocht in dit conuente
ende soudese hebben teenen wiue
hi antwoerde sonder bliuen
en kende icse niet so waer ic fel
die waerheit seg ic v wel
tlot is op haer gheuallen
sij is die abdisse van v allen
tot eenen hogen staet is si vercoren
die waerheit moechdi horen
abdisscap sal sij ontfaen
dat heeft die menighe verstaen
haer soetelief is daer ontboden
ende sal tot groter eeren comen
ende sijn wijf gheloues mien
die waerheit sal ick v lien
ghi moecht wel in allen desen
hoortse singhen of lesen
ghelijck oft maria waer
singt si bouen hem allen claer
oec heeft si gheweest voerwaer
poertersse ouer seuen iaer
helpt mi ende staet mi by
moeder ende maghet vry
ende helpt mi bidden uwen kinde
dat hi mi gracie sende
dat haer huer sonden berouwen
doen riep lude die ioncfrouwe
volmaect lief en bidt niet meer
mijn herte sal mij breken ontwee
van groten rouwe van minen sonden
biddi meer ic sterue ter stonden
ic wil in mijn cloester varen
ende ic moet sonder sparen
eten na mijnre sonden noot
al mijn leuen borne ende broot
ende doen om alder werelt wijt
nemmermeer sonde tot gheenre tijt
hi antwoerde haer mettien
schone dat sal v gheschien
wast bi daghe ende bi nachte
die poorte moeste ic wel wachten
noch dede ic weet voerwaer
ic heb gesongen herde claer
doer haer daert te doene was
dat sij v kont ionathas
slaet op v ogen besiet sonder waen
wat loon ghi sult ontfaen
doen sloech hi al ongespaert
sijn ogen ten hemel waert
ende sach inden throon staen
drie setelen schone ende wel gedaen
aen elcken setel hinc een croon
die rijckelick was ende schoon
doen riep hi lude edel vrouwe
laet mi eenen setel aenschouwen
ic en begeer ander bliscap gheen
so waer ic v alte cleen
mer alstu coemt voer mijn kint
die ic met trouwen heb ghemint
ghi sult sien sijn schoon aenschijn
dan sal v bliscap volmaect sijn
maria wilstu seggen ons beden
wat die setelen bedieden
ic salt v seggen mijn kint
die doer v aenden cruce hinc
ionathas vaert alte hande
met bliscapen tuwen lande
ende troost dijn wijf die is alleene
in rouwe ende in groten weene
dijn vader ende dijn moeder
heb ic beide in mijn behoede
ende dijn kinderen alle drie
doer uwe duecht sijn sij met mie
vaert wech ende gheeft mildelijc
doer mijn kint v conincrijck
van heden ouer xl dagen
sal ic comen sonder saghe
ende nemen die sielen van v beiden
nemmermeer en sal ic van v scheiden
ende ic sal v met minnen
brengen in den cloester binnen
ic sal oec vragen in goeder trouwen
rosefier der ioncfrouwen
oft sy met mi wil varen
in hemelrijc sonder sparen
ghi sult verscheiden alle drie
ten xl dagen gheloues mie
ende morgen sal sij ontfaen
abdisscap sonder waen
maria liet die tale staen
met groter claerheit sciet si van daen
doen ontspranc die ridder koen
wt eenen schonen visoen
ende seide lief hebdi ghehoort
van marien dese woert
sij seide lief ghebenedijt
moetty sijn in alre tijt
het is al bi uwen schouden
seker dat ic ben behouden
