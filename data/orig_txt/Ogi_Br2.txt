ewelike vort an
doet nu dit edel man
so dat vader no broeder weet
ionfrouw ic ga gereet
seide die coninc onueruaert
vwe bodscap doen ter vaert
dus sciet die coninc dan
en gebrochtene wijf no man
hi wapendem ende sat op sijn paert
ende voer wech metter vaert
hi voer heimelike vter poort
ende noopte tors ende voer voort
hi vraechde omden denois
het wijsdene hem menich fransois
men leedene vor karels pauwelioen
daer in sat die baroen
doe beete die payen
ende seide god dien die kerstine dien
beware karel ende den denois ogier
ic ben gesent al hier
dat ghi vor mi neemt bataelge
sarraseen ic sal sonder faelge
selue comen iegen den soudaen
sadony seide sonder waen
ende om sulke viue als ghi sijt
waerdi vor hem in een crijt
mi wondert dat karel sinen ghersoen
dus laet verspreken sinen baroen
lietict niet dor den denois ogier
ic slougene onder sine lier
als charloot dat vernam
was hi tornech ende gram
hi wranc die vust ende soude den paien
hebben geslegen ne waer mettien
scoter tusschen die here morant
ende arnout van beaulant
entie edele graue reynier
ay fel keitijf sprac karel die coninc fier
nemmer moetu goed gescien
hoe lettel slachti mien
die sijn sone heuet bestaen
hi sliep vaste sonder waen
des morghens metter dageraet
clommen sarrasenen ten mure waert
ende worden der kerstine geware
cleine dochtem wesen die scare
si lietent seggen ter stont
des sarraseens zone danimont
hi scoot ten wapinen mettien
hi was fel ende ontsien
met cm man es hi up geseten
sere heefti hem vermeten
dat hi sal wreken sinen moet
men ondede die porte metter spoet
danimont noepte tors met sporen
charloot heeftene vercoren
si onderstaken hem met groter ghere
mallic brac sijn spere
dat volc vergaderde ouerhoop
dat caplijts wert herde groot
die coninc van ingelant
tracte sinen brant
men stac sijn ors onder hem doot
hi spranker af met haesten groot
ende ginc vechten te voet
nv merct oft hem onsiene stoet
i kerstin ontsloop uten here
ende voer tote karel met ghere
die daerme lagen den baroen
bouen vp dardsoen
als hi vor sconincx tente quam
riep hi lude coninc edel man
vaert charlote uwen zone te staden
vor rome es hi sere verladen
haest v dor gode die ons gebood
daer es so menich kerstin doot
die coninc riep ten wapinen ouer al
daer wert groot gescal
owi arme sprac die coninc fier
vertroest mijn kint ogier
ogier seide ic sout node laten
sine cousen bonden ii knapen
namels wapendem ende die fransoise
entie van geneuen entie vianoise
si ghingen slaen metten swerden
menich sarraseen viel daer ter erden
dies worden die van binnen geware
si quamen vut met groten scaren
vii coninge die drougen crone
ende al tfolc vte rome
entie soudaen van persijs
dies maect ons distorie wijs
al tfolc slouch ouer hoop
daer cochte menich dieren coop
alubni die coninc van tubele
stac namelse van morele
ende gaeft sinen neue pinchier
die goede here van baiuier
ginc vechten te voet metten swerde
die rouwe quetstem ende deerde
dat hi morele had verloren
hi gemoete ogiere ende hads toren
dat hi sinen oem sach te voet
hi beette selue metter spoet
ende gaf namelse sijn paert
diere vp sat ter vaert
karel die degen coene
dede keren sine baroene
charlote uersprac hi sere
ende seide glottoen god geuedi onnere
dat ghi voert sonder minen raet
v herte es fel ende quaet
hort vanden sarrasenen meer
si hadden rouwe ende seer
dat si dus tonder waren gedaen
kabaheu die soudaen
hinc om hem enen mantel diere
wel gewrocht in der maniere
ne sach noit man sonder dien
vp i muul sat hi mettien
ende voer buten rome allene
sonder geselscap groot of clene
die douerne leet die degen coene
ende quam vor karels pauwelioene
karaeu sprac fier tale
coninc hore mi so doestu wale
ic wille camp vechten iegen ogiere
vp sulke maniere
ende mach hi v nemen tleuen
so moet hem v vader geuen
die crone uan vrankerike
charloot antwerde haestelike
sarraseen ic wilt also
of god wille ic sals wesen vro
karel antwerde te desen
sone dat ne mach niet wezen
sulken camp latic v niet bestaen
ay here wat wildi aneuaen
wildi dus nedren minen prijs
biden here uan paradijs
ic waer dan clene ontsien
dorstic niet comen iegen i paien
het nontriede mi nieman coninc vri
ic salne doden of hi mi
ia sprac karel esset emmer so
bi miere wet ic maecti onuro
van vrankerike moetic leuen
du hads der ouerdaet bet gegeuen
charloot ne liet dor fransois
no dor duutsch no dor geneuois
hi nam orlof ter vre
ende keerde weder binnen mure
vor tpalas beette karaeu die vrie
met hem die van persie
dammirael ontfincne wale
ende gloriande die smale
here seide karaeu ic come
vanden kerstinen ende heb genomen
hi heuet ons vele scaden gedaen
ic hope wi sullens bate ontfaen
nu hort hoe icne heb genomen
mogic sijns te bouen comen
ende icne dode inden crite
karel geuet ons quite
ende vri romenie
ende daer toe lombardie
matten ende nemen tleuen
rome moeti up geuen
