so waer tvleesch lovet zijn vermaken
daer salt ghebrec in moghen smaken
al heift ooc die gulse ghenouch
spise ende dranc syn ghevouch
ende wel bereet dan claecht hi allene
dat zyn buuc es al te cleene
datter niet al die spise in mach
dus leift die gulse nacht ende dach
onversaet in enigher wise
want hem ghebreict buuc of spise
elc mach wel vroet zijn van desen
dat hi niet sonder hongher mach wesen
in wien dat ute honghers breke
hongher gheboren es eenpaerleke
alse gulsen maeltijt es ghedaen
dan moet hi weder wandelen gaen
om hongher te makene ende appetijt
dus es die gulse versaet gheen tijt
si jagen den hongher in der manieren
so men jaghet int foreest ten dieren
so onversaet es hem de moet
dander quade dat gulsheit doet
den lichame in elker ure
dats dat soe quetst die nature
hierup in job ghescreven staet
als syn buuc in spisen versaet
staet hi ghespannen als pesen
dan zal hem droufheit groot bi wesen
neense ensi dat wi ghedwinghen
die weilde ende tonder bringhen
van der ontsiender weeldicheit
ecclesiaticus dus seit
ic hebbe vonden ghenoot
een wijf bittre dan die doot
niet een alve doot brinct toe
so waer drievout  verstaet hoe
soe brinct die doot toe van naturen
dander doot doet soe besuren
dats die doot van der mesdaet
die derde doot es die niet vergaet
dats die ewelike torment
daer die sondare in es ghesent
hebben sonden gulse ute gulsheden
maken dien hem van hem leden
die se hout in alre scalkerlycheit
hier of in proverbien seit
