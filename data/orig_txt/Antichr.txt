ende als die somertijt is leden
ende hem die bome gaen ontcleden
ende die voghele hoir jolijt
laten teghen die wintertijt
so maec ic aertrijc in dien ghebare
ofte altemael verdorret ware
ende dorn staen beiden boom ende haghen
of se nie loof en hadden ghedraghen
blome noch vruecht in ghene hande
waer wi coemt in alle lande
ic doent oech dommen ende wederliken
ich en houde mich an gheen visiken
ich doent haghelen ende snien mede
ende vriesen inder selver steden
daer hier voirmael die bloemen stonden
ende menighertieren voghel woenden
die die suete somertijt
songhen en driven groot iolijt
ich hebbe ghemaect sonne ende mane
ende tfirmament ende hebber ane
sterren geset menighertieren
die met dien firmament keren
vier elementen heb ic daertoe
ghemaket ende versiert also
dat der werlt niet en deert
si sinter wael mede ghemeert
ende daeromment volcomelicke
heb ich ghemaect beide arm en rike
ende hebber elken na sijn leven
ende na sijn verdiente guet ghegheven
die arbeiden willen ende pinen
solen altoos goets gnuchte verdinen
maer die na ere noch guet en spien
hun sal selden goet gescien
alse rebaude ende dobbelaeren
die altoes lieghen ende rampeneren
ende dore hon quode kele iaghen
algader dat si moghen beiaghen
dat hon gesciede ere ocht guet
dat were sere tieghenspuet
ouch seggich diefven ende cockinen
ende quade iden die niet en pinen
ende dese wiven die niet en spinnen
die moghen niet hoir leit verwinnen
maer wie na eer ende na gods goet spien
hets recht dan hon eer ende guet gescien
want ellec mensce sonder waen
sal na syn werken loon ontfaen
na deen dat elc weit goet ende quaet
ende ane selve nemt sine raet
so rad ich wael dat elc sine sinne
daer toe vueghe dat hi winne
kinder ghi en dorst twifelen niet
bi dien teiken die hier gesciet siet
die ich doe ende pleghe te doen
ich bin ghewarich goeds soon
so wael hon dis dine mi
volcomelic ghelovich si
die solen na tleven van aertrike
met mich besitten hemelrike
en wille uch langher prediken niet
want langhe sermon maken verdriet
ich muet even hene gaen
in mach hier niet langher staen
waer hier yeman die na mi
ghelouven wolde sonder si
den soudich so ein art absolveren
van sinen sonden die hem deren
here wi hebben ure wort
ende uren sermoen wael ghehoirt
ende ghemerket mengherhande
die teiken die gher in desen lande
hebt ghedaen ende plaecht te doene
ghi duncket ons die warachtich gods sone
woudi ons raet gheven
wi souden mit ure raet leven
want wi sin van uren dinghen
worden bekeert cortelinghen
kinder ghi hebt god ghedaen
dat ghi beruenisse hebt ontfaen
van ure sonden die uch deren
ende trouwen ich wille uch absolveren
dapperlike volcht mi na
waerwert dat ich hene ga
ende segt dat du best godes sone
ende dattu hun wils gheven te lone
die bliscap van hemelrike
die dueren sal ewelike
des en hebt du gheen macht
want du hebste des duvels cracht
ende die duvel heeft dich ghesant
om te bedrieghen alle tlant
segt helia hoe sprecstu soe
hoe mach yeman doen dat ic doe
hi en wer god of goods sone
want anders en mach nieman doene
swych ende laet dyn rampineren
of du sults mit onneren van heen keren
du best antikerst des duvels garant
die duvel heeft dich hier ghesant
om tfolc te verkeren in aertrike
waer sach yeman des ghelike
dat die lude aldus doven
ende an dich gevallen mit haren geloven
ghi heren ic waerne uch wel te voren
ghi blivet ghemeinlic al verloren
ghi en keert van hem mit ure ghelove
hi sal u van ure ere roven
en hoirdi niet wie dese wichten
hoe se beide jeghen mi pichten
ende pinen hen mich te confunderen
ende met hore quaetheyt te oneren
ende willens sijt niet ane gaen
ic salse beide doot doen slaen
ende doen worpen opter straten
dat sullen si van mich hebben te baten
ghi heren ich seg uch wel te voren
ghi blyfter altemael verloren
gher en doet minen raet
ten sal u niet wesen quaet
ende keert van hem ende die sine
of hi doet u varen in die helsce pine
daromme keert u te gode waert
ende en sijt niet vervaert
ghi sult in hemelrike
mit gode sijn sekerlike
ghi heren dese man heeft ons ghehoont
wi hebben altoes ghewoent
dat hi messias ware
nu merken wi wel voirware
dat hi ons bedroghen het
nu willen wi gode weyrt
ghemenlike van hem keren
als luden die gherne kersten weren
kersten ghelove willen wi ontfaen
ende raet ons daertoe dats wel gedaen
ghi heren ic sal u segghen mijn gebot
ende dat beste so hulp mi god
neempt dat doopsel haestelike
wildi besitten dat hemelrike
elia ende enoch u gebod
willen wi so hulpe ons god
dat heilich doepsel nu ontfaen
ende willen kersten worden saen
ghi knapen ghi hebt wel gehoirt
dese quaede trauwanter woirt
die hier staen ende wonder segghen
ende hon soe teghen mich leghen
verlater ons ende slaetse doot
ende worpse op die straete al bloet
ende gegraeven opter aerden
ende later den honden mit gewerden
och lieve meister ende lieve here
dat u spreect yemant onniere
oft u yemant laster deit
dat es uwen knapen leyt
dat willen wir wreken want ghyt gebiet
des en sullen wi laten niet
nu rect uut uwen craghe
het naket uwen doemsdaghe
om die quaetheyt die gi hebt gedreven
so doet u mijn meester nemen tleven
ende heeft hi ons so veel beiaghet
als du seghes dat wel behaghet
en rechten trouwen ons allen wel
nu gaet henen ende en doet niet el
dan wise ons waer wi se vinden moighen
so dat wi niet en sijn bedroghen
want du segestu ons openbaer
daer sint vette caken ende swaer
die le duvel soudse draeghen
wi moeten se vueren op enen waghen
hier en helpt gheen ander claghen
want si waren te swaer te draeghen
rapallop ende twifelt niet
want dich es rechte wael ghesciet
meinstu dat volc dat ghinder staet
also groot ende also breet
ende parlementen in eyne scare
oft aertrike al vergadert ware
lieve ghesellen dat syn si
volct comet ende volghet my
lucifer sal syn veraert
dat wi hebben so langhe mert
kinder coemt ende laet ons gaen
ghinder daer alle gheen lude staen
antikerst heeft wonder groot gewrocht
hi heeft ons aertrike al toebracht
wi en sullen connen in vii jaren
dit goet verteren entwaren
dat antekerst heeft beiaecht alleyne
nu coemt hiervoir al gemeyne
ende laet ons mit bliscap daer henen gaen
al tot ghinder daer si staen
lichtvoet gheeft mi dijn hant
ende laet ons hier beghinnen faliant
te reyen ende te synghene
ende van vrouden op te springhenne
ende hout mede aen al onse ghesellen
die behoren tonser hellen
lucifer coninc segt ons scier
waerom sien wi ontboden hier
wat ghi wilt dat si gedaen
segt ons wi willent doen saen
die dit volc bedrogen heeft
en sie di niet dat antikeerst
ende heeft hun ghegheven te verstaen
dat hi es goods warachtich sone
vullic neemptem mit sijn ghesellen
ende voirtem met uch in onser hellen
ende wacht dat si u niet en ontlopen
ontliepent si uch ghi soutet becopen
meester ic pense menichfout
waer ons sal comen al dat sout
daer wi sullen mede moghen
souten onse proye of si en sal niet doghen
en soutmen se niet si sou vermaden
en trouwen dat sou ons allen scaden
vrent du segghes en trouwen waer
loopt hierbi te stochem naer
daer vintmens dyweyle ghenoech
ende en vinstus daer niet diet ghevoech
so loep daerbi te biervliet
daer en machstuns missen niet
ende brenghes also vele te male
als wi behoven dat wil ic wale
lucifer woustu mi noch sparen
ende noch een luttel laten varen
ende laten mi noch dijn ghebod
ic soude noch gaen des hulp mi god
also wale van lieden als van beesten
ende van al dat si mach verleesten
ende van alrehanden creatueren
die tot deser werlt behueren
en mach gheen voghel ontvlieghen
noch gheen cokelaer bedrieghen
noch ander worm gheen ontcrupen
noch inden water visch ontslupen
noch inden woude beeste ontgaen
als ic wille si en si gevaen
noch in hegghen noch in haghen
en can mi niemant tlijf ontdraghen
kinder saecht ghijt ye gescien
dat mi yemant mocht ontvlien
jonc oft out cleen of groot
als ic wonde en sloechse doot
ic ben diegene die niet en spare
noch niet en ruste maer altoes vare
met snekevaert die werlt dore
en ghenen bode en sendic vore
noch en waerne man of wijf
maer als ic wille neem ic hen tlijf
die wile als sijs mins mueden
ende luttel van mi sijn in hueden
stec icse doot mit minen swaerde
ende laetse vallen op die aerde
groot cleen arm ende ryc
dode ic algader ghelyc
