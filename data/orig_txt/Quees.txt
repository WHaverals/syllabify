ene scone aventure hebbic gehord
die willic dan soe bringen vord
uten walsche dat nu scine
mine staet te sparne cost no pine
maer mochtic ene aventure geraken
die mi wel daertoe dochte smaken
ende ics dan niet worde bescouden
soe haddic wel mine pine vergouden
mi gewoech die aventure turen das
in tsinxenen avonde alst none was
ende die messe was gedaen
ende men eten soude gaen
quam ene joncfrouwe met haesten groet
int hof gereden te carmeloet
ende vrachde oft lanceloet daer ware
men seide jaet ende wiesden hare
ende si bat hem doe daer des
van des conincs halven pelles
dat hi met hare varen woude
inden bosch daer sine leiden soude
ende alte hant soe vragede hi
joncfrouwe met wien soe sidi
ic ben metten genen sekerleke
daer ic u hier nu af spreke
ende lanceloet beval alsoe houde
dat men sijn gereide lecgen soude
ende alse die coninc verstont dese sake
hi wasere af sere tongemake
entie coninginne ende alt hof doe
entie joncfrouwe antwerder toe
hi sal morgen hier weder wesen
ter maeltijt hi voer wech mettesen
als si ene halve mile hadden gereden
worden si geware ere steden
daer ene abdie van nonnen stoet
si reden daer met groter spoet
daer lanceloet herde wel was ontfaen
als hire quam ende alsoe saen
ward hi sire ij neven geware
die op ij bedden lagen dare
lyoneel ende sijn broder bohord
ende si quamen gesprongen vord
ende helsdene sere tien tide
alse die sijns waren blide
ende hi seide hen lieden daer naer
dat hi met ere joncfrouwen quam daer
hine wiste om wat saken
binnen dien dat si dus spraken
quamen iiij nonnen dine versochten
ende galate met hen brochten
die soe scone was ende so besneden
van algader sinen leden
datmen niweren in eertrike
vonden hadde sinen gelike
ene nonne hilt kint in die hant
ende si weende sere te hant
ende seide here ic bringe u
dat kint dat ic tote nu
gevoet hebbe dat al mine
bliscap ende troest plach te sine
ende ic soude gerne sien dat hi
van uwer hant ridder werde wildi
bedie van beteren man sonder waen
en mochti ridderscap niet ontfaen
dat kint docht hem soe scone
dat hi noit onder den trone
soe sconen vorme sach van manne
om die scoenheit dire lach anne
haddire soe goeden wille toe
dat hijt hare beloefde doe
dat hine riddere soude maken
hi dedene dien nacht waken
ende opten anderen dach daer naer
soe maectine riddere daer
ende spien hem den enen spore vord
enten anderen spien hem bohort
ende lanceloet gordem tswaerd doe
ende slogen inden hals ende seidere toe
god make u nu goet vort an
bedie gi sijt een scone jonc man
alse lanceloet hadde gedaen
datter toe hoerde hi seide saen
tote galate here wildi
tot des conincs hove varen met mi
hi seide neen hi niet aldoe
doe sprac lanceloet der abdissen toe
vrouwe gedoget dat te hove vare
die neuwe riddere die dare
meer sal beteren dan hier met u
si seide hine varter niet nu
alst tijt es wi selne sinden daer
lanceloet sciet danen daer naer
ende sine gesellen met haesten groet
ende quamen vor tirscetijt te karmeloet
die coninc was te messen gegaen
si beetten ende gingen in die zale saen
soedat si daer in die zale
vanden neuwen riddere hadden tale
bohort seide dat hi noit ne sach
en genen minsce op enen dach
so wel geliken teneger stede
lancelote alse dat kint dede
in gelove nembermer man
en eest niet galaat dien lanceloet wan
ans conincs pelles dochter wilen ere
hi gelijct wel min no mere
dien geslechte enten onsen toe
ende lyoneel antwerde hem doe
ic wils wel seker wesen des
want hi lancelote al gelijc es
ende si sprakere te meer af vort
dat sire gerne af hadden verhort
van lanceloets monde daer si niet
an mochten dat hi sprac iet
ende si gingen tien stonden
die sittene vander tavelronden
ende si vonden op elc gescreven doe
des ridders name dire horde toe
doen si ten vresseliken sitten quamen
ende si oec die waerheit vernamen
dattere letteren an gescreven stonden
die si aldus sprekende vonden
cccc ende lxiiij jaer
selen wesen leden vorwaer
dat onse here int graf lach
dat sal vinden opten tsinxendach
dat vresselijc sitten enen man
die hem sal onderwinden dan
dat hi daerin sal sitten gaen
doen seiden die liede al sonder waen
dits ene wonderlike aventure
lanceloet seide ter selver ure
alsoe alst es gescreven daer
soe es dat incarnation waer
ic wilde wel dat tavont mere
nieman en lase si seiden here
wi selent wel ontkeren gereet
si namen doe een sidijn cleet
ende decten die letteren also houde
datse nieman lesen soude
alse die coninc van messen quam
ende hi lancelote daer vernam
ende bohorde ende lyonele hi das
doe utermaten blide was
ende alle die waren tier stede
ende walewein sonderlinge mede
men dede daer feesten vele nu
bohorde ende lyonele secgic u
diemen binnen den hove vor dien
in langen nine hadde gesien
die coninc beval datmen sate
ten taflen ende datmen ate
doe quam keye die drossate vort
ende sprac ten coninc dese wort
here sitti ten etene nu
gi brect die costumen secgic u
die hier lange heeft gewesen
gi ward gecostumiert vor desen
dat gi ten hogen feesten nine saet
ten taflen here noch nine aet
eer vor u ende vor u liede
enege aventure gesciede
ende die coninc antwerde daer naer
en trouwen keye gi sect waer
ic hebt gehouden ende oec sal
vordane houden min leven al
maer ic was soe blide dor das
dat lanceloet gesont comen was
ende sine gesellen dat ic dor dat
altemale des vergat
ende alsi dus spraken quam dare
een knape ende brachte niemare
ende seide aldus toten coninc
hort hier here wonderlike dinc
hier es opt water vlitende comen
een steen dien ic hebbe vernomen
comten sien nu ter uren
ic weet wel het sijn aventuren
die coninc tiede te hant daer
entie barone ende vondent waer
ende die steen was comen ten stonden
ten lande dien si daer vonden
ende was maerberijn daer in stac i swaerd
dat rike was ende vele gouts waerd
ende die appel daer af was een
dire precieus ende rike steen
daer letteren van gout in stonden
die aldus spraken ende orconden
nieman heeft macht mi te doene
ute desen stene sonder die goene
ane wies side ic hangen sal
die de beste riddere sal sijn van al
alse die letteren die coninc verstoet
hi sprac te lancelote daer hi stoet
dit swaerd es uwe want gi sijt
die beste riddere nu ter tijt
en es min niet antwerde lanceloet hem
wet wel dat ic niet so cone bem
dat ic min hant daer ane doe
ic ben niet waerd gnoech daer toe
provets seide die coninc
oft gi volbringen moget die dinc
ic does niet antwerde lanceloet
bedie ic weet wel dat al bloet
dat dit sal proven geen man
op dat hire falgiert an
en sal hem te quarde vergaen
wat wettijs sprac die coninc saen
here ic weet wel antwerde hi
noch sekeric ene dinc daer bi
dat selen opten dach van heden
beginnen die grote wonderlijcheden
ende die aventuren vanden grale
die coninc verstont die worde wale
alse die coninc sach dat lanceloet
daertoe en dede cleine no groet
bat hi waleweine alsoe houde
dat hire sine macht toe doen soude
walewein antwerde wat mins gesciet
here dan staet mi te doene niet
nadat lanceloet niet proven wille
mi staet wel te sittene stille
want dat al om niet ware
men weet dat wel oppenbare
dat hi beter ridder es dan ic bem
doe seide die coninc tote hem
nochtan willic dat gijt proeft ter vaerd
niet om te hebbene tswaerd
doe dede walewein daer ane die hant
ende falgierde daer ane thant
doe seide die coninc nu laet staen
gi hebt wel min bevelen gedaen
lanceloet seide te min her waleweine daer
dit swaerd sal u noch sniden naer
dattet u harde leet sal wesen
walewein antwerde doe te desen
al haddicker omme wanen sterven saen
ic hadder af mijns oems wille gadaen
ende de coninc beraus tier stede
dat hijs waleweine proven dede
doe bat hijs perchevale alsoe houde
dat hijs mede proven soude
ic saelt doen herde gerne antwerde hi
in dien dat gi wilt staen daer bi
ende perchevael dede doe altehant
ane dat swaerd daer sine hant
ende het ontfacht hem te doene
doe wisten wel alle die baroene
die in die plaetse waren daer
dat lanceloet hadde geseit waer
ende elc pensde in sinen sin
dat also ware meer no min
alse die letteren seiden ter stonden
die anden apel gescreven stonden
soe datmen vord daer niemanne vant
die daer ane wilde doen die hant
walewein sprac toten coninc here
gi moget nu wel gaen eten mere
gine hebt niet nu ter uren
gefalgiert van aventuren
die coninc dede gaen eten ter vart
ende liet beide steen ende sward
ende die vander tavelronden saten
elc in sijn sitten ende aten
ende daer dienden sonderlinge
vire gecroende coninge
ende soe vele hogere barone
dat wonder was vanden doene
ende daer waren vander tavelronden
alle die sittene vol vonden
sonder dat vreesselijc stitten allene
alse gedient was int gemene
van den irsten gerechte al dure
soe gevel daer ene avonture
dat vander zalen daer doe in saten
die hoge lieden alle ende aten
beide die vensteren ende die duren
alle loeken toe tier uren
datter nieman hant ane dede
daer si alle scoffierden ter stede
die coninc sprac irst te dien
gi heren wi hebben groet wonder gesien
beide hier enter riviere
nochtan soe wanic dat wi scire
merre dan dit selen sien int hof
binnen dien dattie coninc sprac daer of
quam daer in die zale een out man
gecleet met witten clederen nochtan
ne was daer geen riddere di vernam
te wat steden dat hi in quam
hi hadde enen riddere in die hant
sonder swaerd ende scilt ende seide thant
pays moet onder u allen wesen
hi seide toten coninc na desen
her coninc ic bringe hier nu
den edelen riddere tote u
die es van edelen geslachte
comen ende van groter machte
van coninc davite ende vanden vrien
joseppe van aromathien
daer bi selen comen ten inde
daventuren van des lants inde
ende van menegen anderen lande
die coninc was blide te hande
ende seide toten goden man daer naer
wel moetti comen sijn oft es waer
dat gi ons segt hier ter stede
entie riddere moet wel comen sijn mede
bedie es hi die gene daer wi
hopen tenen ende bringen bi
daventuren vanden heilegen grale
nie was man hier comen soe wale
lieden als hi ons comen sijn sal
ende wi selen hem feeste doen overal
ende soe wie dat hi es nochtan
na dat hi es soe dor edelen man
al goet moet heme gescien
here gi selet cortelike an sien
een scone begin hier gevallen
hi ontwapendene met allen
ende als hi in sinen roc was al bloet
dedi hem daer boven een sorcoet
die goede man beval den ridder daer
dat hi hem soude volgen naer
ende hi leidene daer na te hant
daer hi tfreselike sitten vant
ende hi hief op dat siden cleet
ende las die letteren gereet
ende daer las hi doe openbare
dat dit galaats sitten ware
ende seide daer toten riddere doe
dat alle dire waren horden toe
here gaet hier sitten alse seker des
alse dat van rechte uwe es
hi ginc altehant sitten daer
ende seide toten goden man daer naer
gi moget als gi wilt wel gaen
bedie gi hebbet wel gedaen
al dat u te doene bevolen es
groet mi min here den coninc pelles
entie vander heileger herberge algader
enten coninc vischere min oudervader
ende segt dat icse sal comen sien
tirst dat mi stade mach gescien
die goede man sciet danen na di dinc
ende beval te gode den coninc
ende alsmen vrachde wie hi was
hine wilde niemane berechten das
ende als hi quam daer beneden
vant hi liede die sijns ontbeden
ridders ende oec seriante toe
ende hi voer sire veerde doe
ende alse die ridders sagen dat
dat galaat in dat sitten sat
dat langen tijt sere ontsien was
hen allen hadde groet wonder das
om dat hi was soe jonc een man
wanen hem sulke gracie quam an
si festeerdene doe alle sere
ende daden hem grote ere
ende si pensden in allen maniren
dat bi heme souden falgiren
die aventuren vanden grale
ende si wisten dat also wale
ende wildens oec wesen vroet
na dien dat hem elc verstoet
biden sittene daer hi in sat
om dat noit man mochte sitten in dat
sonder hi hem en mesfel daer of
alle die waren in dat hof
hildene over meester tien stonden
van al dien vander tavelronden
lanceloet die bi hem sat al dare
sach op hem ende ward wel geware
dat hi die selve was dien hi
riddere gemaect hadde daer bi
ende dede hem grote weerde ende ere
ende sprac jegen hem te mere
van vele saken daer hem af
galaat scone antwerde gaf
bohort was seker ende blide das
dat gene lanceloets soene was
ende sprac tote lyonele ter stont
ende makede hem tgene cont
ende seide nu mogewi wesen
beidegadere blide van desen
hem staet wel te sine groet here
ende hi heves goet begin sere
een knape was daer die daer nare
ter coninginnen ginc ende seide hare
dat int vreesselike sitten sat
een jonc riddere ende at
ende dats wonder hadde daer of
allen die daer waren int hof
wanen dat hem die gratie quam
alse die coninginne dat vernam
sie seide doe hen waren ter uren
gevallen scone aventuren
want daer noit riddere toe dochte
dat hire toe comen mochte
die vrouwe seide daer nare
dat hi een geluckech ridder ware
die soe sat in die steden
daer noit man toten dage heden
werdech in te sittene was
ende dat hi groet geluc hadde das
hier bi mach men seker sijn des
dat hi die selve riddere es
die inde vanden aventure al
van grote bertangen maken sal
die coninginne seide doe segt mi
van wat gescepnessen es hi
die knape antwerde hare
dat hi die scoenste riddere ware
dien hi oit vor dien an
hadde gesien ende een jonc man
ende hi scene lancelote geliken
ende sinen geslechte nameliken
ende dat int hof liep tale das
dat hi van sinen geslechte was
doe begerdene die coninginne meer
te besiene dan si dede eer
ende pensde in haren gedochte
dat galaat wel wesen mochte
die lanceloet ane pelles dochter wan
alsi dus horde secgen daer an
ten irsten dat men hadde geten
quam die coninc daer hadde geseten
galaat ende hief op dat cleet
daer vant hi gescreven gereet
dat gene galaats sitten was
die coninc hadde begeert das
dat hi sinen name weten woude
ende sprac te waleweine also houde
live neve wi hebben nu
galate dat secgic hier u
dien wi entie van der tafelronden
begeert hebben so lange stonden
nu laet ons pensen vort mere
allegadere hem te doene ere
den tijt dat hi hier es int hof
want hi salre scire sceden of
om die queste vanden grale di saen
beginnen sal na minen waen
walewein antwerde den coninc here
wi sijn hem sculdech te done ere
alse den genen die hir comen dede
onse here bi sire genadechede
ende om te loessene ons lieden
van den wondere die gescieden
in desen lande ende noch plien
in anderen landen oec gescien
die coninc ginc doe sonder beide
tote galate ende seide
here willecome sijt nu
wi hebben lange begert u
ende wi hebben u nu ter tijt
danc heb god dat gi comen sijt
here ic quam hier seide hi
ende ic waest sculdech te done bedi
want nu moten porren van hene
alle die gesellen gemene
die de queste selen sonder waen
van den heilegen grale bestaen
die cortelike nu sal beginnen
die coninc seide hierenbinnen
uwer comst was grote noet
om te indene dat wonder groet
dat hier gevalt te meneger ure
ende om eene aventure
die ons heden es gevallen
daer af dat falgierden met allen
die gene alle die sijn int hof
maer gine sulter niet falgieren of
die te hoefde selt comen van dingen
die de andere niet connen volbringen
daer omme heeft u god gesint hare
galaat antwerde daer nare
here wiset mi dan die aventure
die coninc leidene daer te dire ure
entie barone die waren daer
volgeden alle gadere naer
ende al datter was ter vard
quam ten coninc ende volgeden der ward
die coninginne alsijt verstont
si tijdde der ward dat si u cont
ende met hare vele vrouwen
die dat wonder wilden scouwen
alse die coninc steen ende swaerd vant
hi sprac te galate te hant
dits daventure die ic mene
tswaerd te treckene uten stene
daer heden toe dede sine macht
selc riddere dient ontfacht
dit en mach u geen wonder sijn
want die aventure es mijn
om dat ic soude hebben dit swaerd
sone brachtic geen harwaerd
do sloech hi ant swaerd di hant
ende traect uten stene thant
oft niweren ane vast ware doe
ende staect te hant in den scoe
ende seide doe ten coninc mede
nu gebrect mi min dant eer dede
mine gebrect nu els niet
dan een scilt alse men siet
die coninc seide god sal u van dien
alsi van den swaerde dede versien
doe sagen si te dale nederward
eene joncfrouwe comen met groter vard
op een wit paert ende vragede das
ofte lanceloet daer iet was
lanceloet sprac siet mi waer ic bem
doe sprac die joncfrouwe tote hem
wenende ay lanceloet here
u doen es nu verwandelt sere
sider gisteren vroech nu verstaet hoe
gi ward di beste vander werelt doe
ende die nu van u dit secgen woude
ic weet wel dat hi ligen soude
want men vint beteren dan gi sijt
dats wel geproeft nu ter tijt
van den swaerde daer gi ane liet te done
die hant want gine waerd niet so cone
wacht u dat gi u niet vortan
en hout over den besten man
hi antwerde hare nenic niet
bedie dat itoeward es gesciet
die joncfrouwe kerde hare sonder beide
ten coninc ward ende seide
coninc artur di ontbiet bi mi
nachieen die hermite dat di
heden sal gescien die meeste ere
die in bertangen gescide oit ere
ende dit en sal dor di niet sijn coninc
maer het sal sijn ombe ander dinc
het sal sijn vanden heilegen grale
dat heden comen sal in dine zale
ende voeden ten selven stonden
die gesellen vander tavelronden
ende si voer wech alsoe houde
dat si jegen nieman spreken woude
doe sprac die coninc tote hen somen
gi heren het es daertoe comen
dat wi weten niemare wale
vraie vanden heilegen grale
dat wi cortelike selen sien
ende om dat ic seker wel ben van dien
dat ic u nembermeer na desen
altegadere sal sien wesen
soe willic dat int merse hier bi
van carmeloet selc een tornoy si
datmer mach hier naer
af spreken over hondert jaer
ende si prisden dat alle doe
ende gereiden hen vaste daertoe
ende dat dit porrede die coninc
dat was allene om ene dinc
dat hi galaats ridderscap wilt sien
hi wiste wel dat hi na dien
alse hi van den hove ginge
ne kerde niet soe varinge
die coninginne lach met vele vrouwen
opten muer omden tornoy scouwen
ende galaat begonste steken
optie ridders ende speren breken
soe wel dat nieman hadde gesien
hine hadden geprijst van dien
ende si seiden alle gemeinlike
dat si noit man so hoechlike
ridderscap beginnen ne sagen
ende het sceen wel an sine slagen
dat hi boven alle di gesellen saen
vander tavelronden soude gaen
bedie daer ne waren nemmee
ridders ten wapenen dan twee
sine waren afgesteken ter stede
sonder lanceloet ende perchevael mede
si tornierden toter nonen doe
ende die coninc dedere so vele toe
dat si liten dat torniren staen
ende keerden ter porten waerd saen
ende si daden galaten tien tiden
met bloten ansichte riden
om dattene alle di waren daer
mochten besien al openbaer
ende alsene wel hadde besien
die coninginne si seide nadien
dits lanceloets sone sonder waen
hi es so wel na hem gedaen
in sach noit twee so geliken
en es geen wonder sekerliken
dat hi waerd es ende van groter machte
want hi anders sinen geslachte
een twint niet slechten ne soude
ene vrouwe seide doe alsoe houde
toter coninginnen doe vord
alsi die worde hadde gehort
vrouwe es hi sculdech so goet
te sine alse gi verstaen doet
ja hi sprac di coninginne tien tiden
want hi es comen van allen siden
van den besten van ertrike
ende hi es comen dire gelike
vanden groetsten geslechte wetic wel
dat ic nu weet oft ieman el
hier met bleef aldus die tale
si gingen wandelen in die zale
alsict hier na sal verclaren
al tote versperen gesongen waren
alsict u hier sal overliden
ende die dach ginc wech tien tiden
alse die coninc vesperen hadde gehort
ende die barone quamen vort
gereidemen ten etene ward
men decte de taflen ter vard
die vander tavelronden saten saen
gelijc si nuchtens hadden gedaen
elc te sire stede om eten
alsi alle waren geseten
hordense groet geluut van donre daer
soe wonderlike dat wel naer
hen allen dochte dat met allen
dat palays soude neder vallen
elc was becommert int gedochte
ende hadde wonder wat wesen mochte
mettien quam een sonnescijn daer
dattet ward noch also claer
alst te voren hadde gewesen
ende werden so verlicht van desen
si begonsten elc op anderen sien
alse die ne wisten watter soude gescien
niet bedi daer was geen man
die den anderen mochten spreken an
alsic u secge in waerre dinc
sine wisten wat hen overginc
daer ne was geen van hen besonder
hine hadde in sire herten wonder
dat heilege grael quam daer in mettien
nochtan mocht daer nieman sien
te wat steden dat in quam
het was verdect alsict vernam
met enen witten samite alst quam daer
ende alt palays ward daernaer
vervult met soeter roeke gelike
oft al die specie van ertrike
int palays hadden gesijn ter ure
ende het ginc tpalais aldure
mettien dat vor di taflen leet
worden di taflen vervuld gereet
met selker specien alse wilden eten
die gene die daer waren geseten
ende dat grael sciet uter zale
alst al dore gedient hadde wale
nochtan haer ne geen vernam
hoet wech ginc no hoet in quam
dit en es truffe no gile
daerna over ene corte wile
alsi spreken mochten si spraker of
onsen here danc ende lof
boven hen allen so was blide
die coninc artur te dien tide
dat hem dede god onse here
dese sonderlinge grote ere
die noit en mochte vordien
genen sinen vorders gescien
alle die daer waren int hof
waren utermaten blide daer of
alse die wel wilden weten
dat god haers niet hadde vergeten
dus spraken si daer si saten
van derre saken daer si aten
doe seide artur die coninc
hets recht dat wi blide sijn der dinc
dat ons god tonet hier binnen
soe scone teken van minnen
dat hi ons bi sire goeden
op desen hogen dach wille voeden
ende min her walewein seide doe
here daer es noch meer toe
bedie hier was nieman geseten
hine hadde al dat hi wilde eten
ende al dat hem sijn herte gaf
dattere hem luste tetene af
dat noit in conincs hof gevel
dan in conincs vischers wetic wel
maer si waren bedrogen in dien
dat sijt niet oppenbare mochten sien
vord seide min her walewein daer of
soe doe ic hier ter wilen een belof
dat ic porren sal mergen vroe
ende soeken jaer ende dach daertoe
ende meer ees noet inne sal
dat heilege grael soeken overal
ende sal doen macht ende pine
ende dan salic laten dor gene gescine
op aventure oft ic werde verlost
ende in sal sparen pine no cost
ende ine sal in gere maniren
van soekene iet falgiren
hoet mi werden mach te sure
ende bliven altoes in daventure
ende niet te hove kere vordien
dat ict oppenbaerre hebbe gesien
dant ons hier getoget es
op dat ic macht hebbe des
ende ict bi orlove moge sien
en mach mi dat oec niet gescien
ic sal dan weder keren int hof
ende houden mi gepait daer of
alse die vander tavelronden
walewains word also verstonden
beide van vore ende van achter
langer te beidene docht hen lachter
si stonden alle op gemeinlike
ende geloveden dire gelike
dat si in en gere manieren
van te soekene selen falgieren
toter tijt dat si waren geseten
ter taflen daer si mochten eten
sulke spise alse daer gereet was
alse di coninc geware ward das
hi ward al tongemake saen
omdat si dat hadden bestaen
want hem in sijn herte dochte
dat hijt niet ontkeren mochte
ay walewein walewein seide hi
gi hebt nu verraden mi
des nu worden ben in inne
ende alle die met mi sijn hier inne
want gi mi hebt benomen thant
dbeste geselscap datmen vant
dat sijn die vander tavelronden
want ic weet wel van dien stonden
dat nu van hier binnen sceden sal
datse en keren nembermeer al
wantere vele dats scade groet
in die queste sal bliven doet
want si langer tijt sal geduren
dan gi waent nu ter uren
daer nes an te nemene geen merc
want die aventure es scone ende sterc
in weet wat doen nu mere
ic hebse gemint alsoe sere
ende noch doe oft si waren
alle mine brodere twaren
dus sal mi wesen herde leet
van hen lieden dat gesceet
die coninc begonste droven doe
ende inden gepense wenen toe
dats wel mochten werden geware
alle die gene die waren dare
doe sprac die coninc dese worde
daer menech hoge man toe horde
walewein gi hebt mi bracht in een seer
dat ic ne wane nembermeer
daer af dat inde sal mogen sien
dat vander questen sal gescien
ic bens in vresen herde groet
doe seide min her lanceloet
here alsulc man alse gi sijt
en sal niet wanhopen teneger tijt
al waerd dat wi storven in desen
het soude merre ere wesen
dan wi elre bleven doet
doe seide die coninc her lanceloet
die grote minne die ic an u
hebbe doet mi dus spreken nu
en es niet te wonderne mede
dat ic drove ben vanden gescede
bedie ic weet nu herde wel
dat noit kerstinen coninc gevel
dat hi hadde in sine zale
soe goede ridders tenen male
ende so vele tere steden
alsic hebbe gehad heden
sine comen alsoe nembermeer
te gadere als si waren eer
lanceloet dits nu ene sake
die mi doet sijn tongemake
walewein ne conste niet daertoe
geantwerden dattie coninc seide doe
ende hem hadde berouwen daer of
dat hi hadde gedaen tgelof
mare en hadde nu niet gedocht
bedie het was te verre brocht
daerna quamen die niemaren
in die camere daer die vrouwen waren
dat beloeft was in die zale
die queste te soekene vanden grale
vele vrouwen diet verstonden
warens droeve te dien stonden
namelike oec menige vrouwe
die lief hadde oft ondertrouwe
metten ridders vander tavelronde
wet wel datmen daer begonde
wenen ende driven groet mesbaer
die coninginne sprac daer naer
tot enen knape ende vrageden das
oft hi tier tijt in die zale was
dattie queste ward bestaen
jaic vrouwe antwerde di knape saen
walewein ende lanceloet wat daden si
si sijn gesellen antwerde hi
mijn her walewein swoer erst daer
ende min her lanceloet daer naer
ende alle dandere sijt seker des
want nieman achter bleven es
die ter tavelronden behorde
alse die coninginne dat horde
si ward so drove dat si daer
van rouwen waende sterven vorwaer
ende si sprac al wenende daer nare
dattet grote scade ware
want menech goet man besterven sal
eer tenen inde sal comen al
ende mi wondert sere des
dat min here die coninc die es
soe goede man dit laet gevallen
want die barone welna met allen
verre dat meeste deel daer of
selen hier bi rumen sijn hof
ende si viel in groten wene
ende alle die vrouwen gemene
dus was daer vele rouwe
vanden heren ende vanden vrouwen
die onderlinge gelive waren
elc seide daer tote den haren
dat si met hem varen souden
selke warre diet wel wouden
en hadde gewesen een goet man
van religioene die daer quam an
ende sprac dus henlieden toe
dart alt hof horde doe
gi heren hort nu her ward
die bestaen hebt dese vard
vanden grale dit ontbiet u
nachieen die hermite nu
dat nieman met hem ne lede
vrouwe noch joncfrouwe mede
want gi vallen mocht in sonden
ende dat nieman nu ten stonden
ongebiecht daer in ne vare
want en geen man sculdech ware
soe groten dienst te bestane
hine ware na sinen wane
suver van alre dorperhede
ende van hoeftsonden mede
bedie dese queste en es niet
van ertschen dingen dise wel besiet
maer van heilegen dingen al
alst onse here wel togen sal
hem di so geluckech sal wesen
dat hine nu heeft te desen
vercoren dat hi hem sal wale
vertogen die queste vanden grale
dus mochten gene vrouwen wesen
int geselscap vander queste bi desen
die coninginne sprac daer nare
gelate ende vrachden wie hi ware
hi berechte hare en deel das
maer dat hi lanceloets soene was
dat ne seide hi niet al hare
si wister wel af dat ware
maer si had gerne tier stonde
geweten van sijns selfs monde
ende si vrageden wie sijn vader ware
ende hi antwerde doe hare
dat hijs niet wel wiste nochtoe
waeromme heeldijt mi seitse doe
gine sult oec nembermere
van uwen vader hebben onnere
want hi es gewaerlike
die beste riddere van ertrike
ende vanden besten van allen siden
diemen weet nu ten tiden
ende hi hevet dat secgic u
die beste geweset tote nu
die in die werelt mochte wesen
ende gi sijt sculdech bi desen
te lidene van ridderscepe vort an
alle die ridders diemen vinden can
gi gelijct soe wel uwen vader
dattie vanden hove algader
wel geware werden mochten
opdat sire iet ombe dochten
ende alse galaat dat horde
hi ward al roet vanden worde
ende seide vrouwe na dien dat gi
minen vader kint noemten mi
ende wetic dat die selve es
soe salic gerne lien des
doe seit si hem daer al bloet
u vader es min her lanceloet
die scoenste ridder di levet
ende die meest gracien hevet
ende die beste gemint gemeinlike
di nu es in eertrike
bi desen donct mi dat gijt
schuldech niet te heelne en sijt
beteren man dan hi es in algader
en mochti niet hebben tenen vader
hi seide vrouwe gi wetet so wel
in canre niet af gesecgen el
daer na alsi slapen gaen soude
die coninc nam galate alsoe houde
ende dedene slapen doe gaen
in sijns selfs bedde sonder waen
die coninc was dien nacht tongemake
ende in gepense om die sake
dattie queste soude wesen
hi was drove ende sere in vresen
datter vele sterven souden
in die queste dire varen wouden
omdat si wech dus wilden varen
vele lide dies drove waren
des anders dages es vroe opgestaen
die coninc ende hi ginc doe saen
daer hi waleweine ende lancelote vant
die al gereet waren te hant
si ondergroetten hen nadien
die coninc began op hen sien
ende seide daer naer ay mi
walewein gi hebt verraden mi
mijn hof en beterde noit ere
walewein bi u alsoe sere
alst bi u sal argeren nu
ende nederen vort dat secgic u
wantet nembermer na desen
met so hogen lieden gesirt sal wesen
als gire nu ute trect
metter vart die gi te doene mect
in ben niet so drove twaren
om alle dire en wech varen
alsic om u tween ben nu
bedie ic hadde gekert ane u
alse grote minne alsmen mach
ane manne lecgen op enegen dach
doe liet die coninc vort mere
die tale vallen ende pensde sere
doe quam hem een wenen ane
dat hi liet vele heter trane
ende si die om die sake
sere waren doe tongemake
en antwerden hem niet ter dinc
tirst dat spreken mochte die coninc
doe seidie aymi god here
hoe salic mogen nembermere
sonder dit geselscap wesen
hi sprac tote lancelote na desen
bider trouwen di gi mi sculdech sijt nu
live vrint lanceloet soe bidic u
dat gi mi raet gevet daertoe
hoe dat ic enechsins gedoe
dat ic dese queste ontkere
doe seide lanceloet ay here
het swoer so menech hoge man
die queste te vangene an
daer ic tejegenworden was
in mochte niet geloven das
dat sijt souden willen ontberen
want si souden hen versweren
ende het soude wesen mede
alte grote ongetrouwechede
dat icse versochte van deser dinc
ic weet wel seide die coninc
dat waer es dat gi segt nu
maer die minne die ic hebbe ane u
ende ane dandere doet mi secgen
ende u hier te vore lecgen
binnen dat hi seide dese tale
so ward al vol ridders die zale
alst die coninginne sach si ginc
dit nu secgen den coninc
ende si seide die ridders ontbiden
uwes here nu ten tiden
datse met u te messen souden gaen
die coninc drogede sine ogen saen
mijn her walewein wapende hem doe
ende min her lanceloet alsoe
ende alsi al gewapent quamen
in dat palais si vernamen
hare gesellen gewapent daer
si gingen horen messe daer naer
alsi die messe hadden gehort
si quamen in die zale vort
ende saten side daer jegen side
die clerke brachten daer tien tide
die heilegen vort te dire stede
daer men op soude doen die eede
die coninc riep waleweine gereet
dat hi vore dade den eet
omdat hi die irste was
die belof gedaen hadde das
doe seide die coninc bandemagus
here en mach niet sijn aldus
die gene die van al desen
here ende meester moet wesen
hets recht dat hi den eet doet voren
ende alse hi hevet gesworen
wi selen dan sweren daer naer
doen swoer min her galaat daer
dat hi als getrouwe riddere ende goet man
die queste soude vangen an
ende jaer ende dach antiren
ende meer waers noet in dire maniren
dat hi in dat hof nembermere
ne keerde hine soude ere
ondervinden dat rechte ware
vanden grale op dat soe ware
dat hi die waerheide van dien
geweten mochte ochte gesien
doe swoer lanceloet tier stede
ende walewein ende perchevael mede
daerna bohort ende lyoneel dan
ende helynan die witte daer an
entie gesellen vander tavelronden
sworen alle daerna tien stonden
soe datmer vant in tellen
hondert ende viftech gesellen
si saten doe ende ontbeten
ende tirst dat si hadden geten
namen si an die coninginne orlof
alse die rumen wilden thof
soe dat daer thof al gemene
alte hant viel in groten wene
alse die coninginne geware ward
dat si hen gereiden ter vard
si dreef doe rouwe also groet
oft al hare vriende waren doet
si keerde in die camere weder
ende liet hare doe vallen neder
ende mesliet hare soe sere dan
dats ontfermen mochte elken man
ende lanceloet quam daer nare
in die camere doe tot hare
ende alsine soe gewapent sach
si riep op hem ay owach
lanceloet gi doet mi daer mede
dat gi rumet dese stede
ende in vremden lande vard
daer gi nembermer keert haerward
god en hulper toe wel sere
hi seide vrouwe ic sal ere
keren dan gi selve waent
nadien dat mi min herte vermaent
doe sprac die coninginne nadien
ine ware u nembermer sien
hi seide ic scede uten hove
vrouwe bi uwen orlove
ende si seide lanceloet hier of
weet onse here wel min orlof
maer nadien dat wesen moet
ic bevele u den here goet
die om ons anden cruce hinc
om ons te loessene bider dinc
vander pinen di lange sal geduren
dat hi mote in allen uren
waer dat gi comt na desen
in u geleide altoes wesen
ende moet u bewaren alsoe
dats uwe vrinde werden vroe
ende doet dat gi ons verhoget
ende kert tirsten dat gi moget
behouden eren ende den live
ic wille dat u al goet beclive
penst om mi ende ic om u
aldus sijn si gesceden nu
had mogen wesen men hadt ontbart
ende hi kerde weder metter vard
hine hads niet al sinen wille
hi pensde ende sweech al stille
lanceloet sciet vander coninginnen
ende quam in die zale binnen
daer hi sine gesellen beneden
sach die na hem ontbeden
ende hi sat te hant op sijn part
mettien die coninc geware ward
dat galaat sonder scilt porren wilde
ende alle dandere hadden scilde
soe dat hem die coninc sprac toe
dat hi sonder scilt vore doe
dat hem dochte niet wel gedaen
galaat antwerde heme saen
here seidi bi uwer genade
ic weet wel dat icker an mesdade
namic enen scilt hier binnen
want ic sal wel enen gewinnen
in wille genen vor die ure
dattene mi toe sint daventure
die coninc antwerde hem doe
god moeter u hulpen toe
ende moet u hoeden ende achterwaren
ende bi sire groter genaden sparen
ende u allen geven gesonde
soe dat ic noch van uwen monde
verstaen moete die rechte waerhede
daermen hier te voren af sede
vanden grale die aventuren
die menech riddere sal besuren
beide in velde ende in woude
die si nochtan nine soude
geburen noch vallen te dele
men seget dicke in bispele
ende het dicke oec gesciet
dat vligende craie bejaget iet
ende oec hevet gevallen bi wilen
in segt in borden no in gilen
het hevet menech dat begaen
haddi geseten ofte gestaen
stille in huus hine hads niet vonden
ic laet dus bliven tesen stonden
ende dese tale al vallen neder
ende kere te mire materien weder
ic wille nu swigen van desen
na dien dat els niet mach wesen
si porden na dien doene
beide ridders ende barone
ende si reden so verre vort
dat si quamen buten der port
ende alle die vander stede
dreven grote serechede
ende alle dandere gemeinlike
die daer waren arm ende rike
entie gene die porden daer
sine toenden geen mesbaer
ende men mochter niet an scouwen
gene gelike alse van rouwen
maer si scenen te dien tiden
alle wesen metten bliden
tirst dat si inden bosch waren comen
ende casteel vagan hadden vernomen
si letten tere crucen daer
mijn her walewein seide daer naer
toten coninc dat hi keren soude
die coninc seide doe alse houde
dat staen soude mi min deren
met u lieden dan dat keren
bedie ic scede van u herde node
ende ic bevele u allen goede
si deden doe haer helme of
ende namen anden coninc orlof
ende reden dat si vernamen
dat si ten castele vagan quamen
nu was een goet man te vagan
ende hadde gewesen vord an
een man van herder groter doget
alsi was sine joget
ende alsi hadde vernomen
die heren inden casteel comen
ende dat si dore wilden liden
hi dede di porten sluten tien tiden
ende seide nadat onse here
hem gedaen hadde die ere
dattie vander tavelronden
daer binnen waren te dien stonden
sine ontgingen hem nembermere
hine soude hen dinen ere
ende hi behiltse daer alsoe
ende deetse ontwapenen doe
ende ontfincse wel blidelike
ende festeretse herde rikelike
ende dat hen liden wonder dochte
waer hi dat goet nemen mochte
ende si drogen over een das
opten avont doe daer geten was
dat si sander dages sceden souden
ende elc sinen wech soude houden
om datmense soude in bloetheden
begripen oft si te gadere reden
des ander dages stontsi op tilike
ende wapenden hen gemeinlike
ende alsi messe hadden gehort
si daden haer perde trecken vort
ende namen anden here orlof
ende dancten hem daer of
dat hi hen grote ere hadde gedaen
si voren uten castele saen
ende maecten doe hare vart
elc bi hem te bosche ward
nu latic die tale vallen
te sprekene nu van hen allen
ende sal soe setten mine dinge
te sprekene van elken sonderlinge
ende vertellent so ic best mach
het es leden menech dach
dat dese aventure gevel
hier omme en salic niet te snel
dese aventure te tellen wesen
bedie ic hebbe dicke horen lesen
quade haeste es dicke onspoet
hierbi hetic den genen vroet
die wel te poente can ontbiden
maer daert glat es moet men gliden
ende sometijt met pinen staen
na dien dat daventuren gaen
in caent anders niet bedriven
mine materie willic vort scriven
bedie dat letten es mi ongans
selke gaen nochtan an enen dans
dies hem qualike connen gelaten
die gene mogen hen selven haten
dit magic van mi wel secgen
maer dit willic al neder lecgen
ende sal van galate beginnen saen
alse gi hier nu moget verstaen
nu gewaget daventure das
alse galaat van hen gesceden was
dat hi reet iiij dage ter uren
sonder te vindene aventuren
die te vertellen werdech si
opten viften dach so quam hi
daer hi ene witte abdie vant
daer hi wel ontfaen was te hant
ende si worden geware das
dat hi wandelende ridder was
ende hi vant daer ten stonden
twee gesellen vander tavelronden
den coninc bandemaguse ende daer toe
mijn here iweine dire was doe
ende si warens blide das
als elc wiste wie dander was
si warens blide in haren sinne
onconde maect dicke onminne
si gingen eten ende na dien
gingen si hen mergen onder hen drien
in eenen boegaerd daert scone was
ende daer si saten in dat gras
bat galaat den gesellen
dat si heme souden vertellen
wat aventuren hen brachte daer
ende si antwerden hen daer naer
wi quamen hier nu ter ure
om ene wonderlike aventure
die gi sien moget oft gi wilt
in dese abdie es een scilt
die nieman en mach als ende als
dragen oft hangen an sinen hals
hem en mesfalt alsic u secgen mach
opten irsten oft opten anderen dach
soe blijft hi doet oft gewont
wi sijn hier nu comen ter stont
om te wetene oft waer es
ic hebbe wille te provene des
seide bandemagus die coninc
galaat seide dits wonderlike dinc
eest nu dat gi falgirt daer an
ic sal daventure proven dan
in brachte genen scilt met mi
wie selenne u laten seiden si
want gi in gere maniren
daer af en moget falgiren
ic wille dat gijs proeft seidi
om te wetene oft also si
die brodere ende al die heren
daden galate vele eren
sander dages quam bandemagus vort
alsi messe hadde gehort
ende vragede omden scilt
daer men soe vele talen af hilt
hi soudene herde gerne sien
ende dragen mocht hem gescien
want hine met hem voren woude
die goede man sprac also houde
in raets u niet te doene here
want u mochter af comen onnere
die goede man leidene te hant
daer hi enen witten scilt vant
met ere roder crucen hem dochte
dat geen scoenre wesen mochte
ende soe wel rikende tot dien
alsene min her ywein hadde gesien
al daer menne vore hem hilt
hi seide siet hier enen scilt
die geen riddere dragen ne mach
an sinen hals heden den dach
hi en si naden sinne mijn
betere dan andere ridderen sijn
ende an minen hals wats gesciet
ne comt hi ombe dragen niet
om dat ics niet werdech bem
die coninc bandemagus sprac te hem
dat hine wech dragen woude
watter hem af comen soude
hi droech den scilt uter kerken doe
ende sprac aldus galate toe
here ic bidde u dat gi
ontbeiden wilt hier na mi
tot dat gi wet waerheit al
hoet met mi vanden scilde vallen sal
bedie mesfielt mi van dien
ic soude herde gerne sien
dat gine had dire af falgiren
en moget in negere maniren
galaat sprac ic sal uwes ontbiden
entie coninc porde tien tiden
ende die broders daden saen
enen sciltknape met hem gaen
dat hi weder mochte bringen dare
den scilt ofs te doene ware
galaat ende ywein bleven daer alsoe
ende die coninc reet wech doe
entie knape die tier wilen
rechte vort reet twee milen
soe dat si in een dal quamen
daer hi ene hermitage vernamen
daer sagen si comen te hen ward
enen riddere met groter vard
met witten wapinen geslegen
die coninc rechte hem daer jegen
ende reet op hem ende stac
soe sere dat sijn spere brac
die riddere droech sijn spere bat neder
ende stac den coninc soe weder
dat hem niet te staden ne stoet
die halsberch dat yser en woet
sine luchtere scoudere al dure
ende drogene ter eerden ter ure
ende die riddere sprac te hem tier stont
soe dattie sciltknecht wel verstont
her riddere gi ward musart ende ries
dat gi u dorst onderwinden dies
dat gi desen scilt anevinget
ende an uwen hals oec hinget
die niemanne sijt seker des
georlovet te dragene en es
dan den besten riddere al eenlike
die nu es in eertrike
ende om die sonden sonder waen
die gi hier ane hebt gedaen
sende mi onse here hier nu
om dit te wrekene jegen u
ende hi hiet den scilknecht also houde
dat hi den scilt dragen soude
den warechtegen riddere te hant
galate ons heren seriant
ende dat hi hem seide al bloet
dat hem die hoge meester ontboet
dat hi den scilt soude dragen
hi soudene vinden tallen dagen
als versch ende alse neuwe alsi was doe
ende hi hiet hem secgen daertoe
dat dit was eene sake daer hi
den scilt sculdech te minnen was bi
die sciltknecht vragede daer nare
den riddere hoe sijn name ware
die riddere seide laet dit staen
maer dat ic di bevele doe saen
die knape seide doe here
ic bidde u dan herde sere
dat gi mi wilt berichten das
twi di scilt int lant brocht was
ende waer bi dat hier van dien
soe vele wonderen gescien
die ridder seide laet dit wesen
in berechte di niet van desen
doet den riddere tot mi comen ic sal
hem ende di berichten van al
di sciltknecht vrachde alse houde
den riddere waer hine vinden soude
die riddere antwerde hem al daer
hi ginc te bandemaguse daer naer
die hem seide alsoe saen
dat hi vander doet niet waende ontgaen
ende hi namene op sijn part
ende vordene ter abdien ward
ende alsi ter abdien doe quamen
die brodere van daer binnen namen
bandemaguse diemen daer brochte
ende hivene vanden perde sochte
ende ontwapendenne na dien
ende daden sine wonde besien
galaat vragede na desen
oft hi soude mogen genesen
een broder antwerde ja hi
hi es sere gewont niet bedi
en es niet te clagene sere
het was hem wel geseit ere
ware dat sake dat hi den scilt name
dat hijs soude hebben mesquame
die sciltknecht sprac galate toe
daer sijt alle hoerden doe
die riddere groet u sere
metten witten wapinen here
die bandemaguse hevet gewont
ende sent u met mi ter stont
desen scilt ende hi ontbiet u
van des hoges meesters halven nu
dat gine vord draget bedi
dattene els geen man dan gi
sculdech es te dragene vort mere
ende oft gi weten wilt here
waer bi dat dese aventuren
gesciet sijn te vele uren
wildi varen tot hem hi sal
u berechten daer van al
alse die brodere dat gehorden
si waren blide vanden worden
ende dancten gode daer naer
dat hi galate sinde daer
si wisten wel dat nu in corter uren
inde souden die grote aventuren
mijn her ywein seide doe here
nu biddic u utermaten sere
dat gi altehant desen scilt
ane uwen hals hangen wilt
want in begeerde noit ere
dinc te siene alsoe sere
dan ic begere te siene dien
dit grote gelucke sal gescien
dat hire af sal here wesen
galaat antwerde te desen
ic sal doen mine wapine an
ende doens uwen wille dan
galaat wapende hem metter vard
ende sat daer na op sijn part
ende nam den scilt ende nam orlof
ende ruemde thant daer dat hof
ende min her ywein was gewapent doe
ende wilde met hem varen alsoe
maer galaat wilde tien tiden
niemanne met hem laten riden
dan den sciltknecht ende si scieden
altehant onder henlieden
mijn her ywein voer inden bosch ter vard
ende galaat ten witten riddere ward
ende als hi galaate ward geware
hi groettene en daer nare
soe groetene galaat weder
ende si spraken op ende neder
ende galaat seide doen saen
live here ic hebbe verstaen
dat omden scilt die ic drage
gesciet sijn te meneger dage
aventuren groet nu biddic u
dat gi mi daer af bericht nu
die riddere seide alsoe houde
dat hijt gerne doen soude
ende hi seide hem daer naer
na ons heren passie xiij jaer
doe jhoseph van aramathie
die goede riddere entie vrie
die onsen here vanden cruce dede
sciet van jherusalem mede
ende vele liede met hem also wel
van sinen geslechte hem gevel
dat si quamen in die stede van sarras
daer die coninc emalas here af was
die een serrasijn was tien tiden
hi lach in orlogen ende in striden
jegen enen groten here
enen coninc die machtech was sere
die bi sinen lande was geseten
ende was tholomeus geheten
ende alse emalas varen soude
op tholomeuse quam alsoe houde
josep die des josephs sone was
ende bewardene wel das
voer hi also onberaden striden
als hi was te dien tiden
hi soude gescoffirt sijn seidi
wat raetdi mi te doene daerbi
doe begonsti hem ontecken
onse gelove ende vertrecken
ons heren doet ende sijn verrisen
ende hoet was in welker wisen
ende hi maecte enen scilt ter stont
daer een cruce van sindale in stont
ende seide doe coninc hore na mi
ic sal oppenbare togen di
hoe du sals kinnen die waerhede
entie cracht vanden cruce mede
die coninc tholomeus sal iij dage wesen
ende iij nachte oec tot desen
boven di enten dinen van al
soe dat hijt daertoe bringen sal
dattu sals hebben vrese vander doet
ende alstu best in deser groten noet
dattu niet en moges ontgaen
ontecket dan dit cruce saen
ende sech soete here van wies doet
ic dat teken drage al bloet
helpt mi uter noet nu ter stont
al behouden ende al gesont
ic sal uwe wet dan ontfaen
ende ane u geloven saen
die coninc emalac porde te hant
ende voer doe op sinen viant
ende hem geviel min no mere
dat hem joseph seide wilen ere
ende alsi hem sach in sulker noet
alse te hans te blivene doet
hi ontecte den scilt ende sach dan
daer in enen gecruesten man
die blodech was ende doe seide
die coninc die worde al sonder beide
die hem joseph leerde ende te hant
was hi verloest van sinen viant
soe dat hi altemale verwan
sinen viant ende al sine man
als hi quam te sarras hi dede saen
al sinen volke hier af verstaen
die rechte waerheit ende na dien
ward hi gedoept ende geheten naschien
ende daer menne kersten dede
leet daer een man bider stede
die ene hant was af geslagen
ende hi brachse in dandere gedragen
joseph ripene ende dedene daer naer
den arm anden cruce lecgen daer
ende die hant genas tier ure
noch geviel daer ene andere aventure
die cruce bleef anden arm thant
datmense noit sint anden scilt vant
dus ward emalac kersten daer
ende hadde onsen here daer naer
in wel groter werdechede
ende in wel groter minnen mede
ende hi dede den scilt vort mere
werdelike houden sere
ende daer na scieden si beidegader
van sarras josep ende sijn vader
soe dat si int grote bertangen quamen
daer si in vonden ende vernamen
enen firen fellen coninc
dise beidegadere daer vinc
ende in gevanckenessen dede
ende een deel goeder kerstine mede
die niemare liep verre thant
want men doe genen man ne vant
van beteren name dan josep was
soe dat niemare horde das
mordeaus een rike coninc
hi ende een sijn swaesselinc
nachien si daden gebieden
algaderen haren lieden
dat si met hen lieden quamen saen
op hem die josep hielt gevaen
ende si voren op hem te hant
ende destruerden al sijn lant
soe dat hi sere daer mede
vorderde dat kerstenhede
ende si minden joseph soe
die gene die int lant waren doe
ende dienden hem nacht ende dach
alse joseph in sinen doetbedde lach
quam vor hem wenende sere
emalac ende seide here
nadien dat gi sceed van den live
ende ic allene na u blive
die min lant hebbe gelaten dor u
ende min geslechte so biddic u nu
dat gi enege dinc laet mi
daer ic namaels uwes gedinke bi
joseph beval hem alsoe houde
dat hi hem den scilt bringen soude
dien hi hem gaf ten selven tiden
doen hi voer op tholomeuse striden
ende hi brachte den scilt daer naer
want hine al gereet hadde daer
want hi vordene met hem alden dach
waer dat hi te varne plach
hi bloetde alsmen den scilt brochte
ter nese datmenne niet stelpen mochte
ende joseph nam den scilt dan
ende makede een cruce daer an
met sinen blode ende dit es
die selve scilt sijt seker des
ende als hi dit hadde gedaen
hi seide nemt desen scilt saen
den scilt metteser crucen seidi
seldi houden in gedinkenessen van mi
dese cruce es gemaect wetti wel
van minen blode ende niwer af el
ende sal vort an na desen
alse versch alst nu es wesen
ende alse roet als gijt nu siet
alse lange alser geduert af iet
hine sal in langen niet falgiren
ende sal sijn in sulker maniren
dattene geen man te genen dagen
op dat hi riddere si sal dragen
hine salre af hebben mesfal
toter tijt dat comen sal
die beste riddere die dan sal leven
dine god hevet gegeven
galaate die dachterste sal wesen
van naschiens geslechte als wi lesen
ende also als gi merre wonder
an desen scilt siet besonder
dan ane andere scilde gescien
so salmen an u mogen sien
merre wonder ender vromechede
dan an andere riddere teneger stede
die coninc seide doe na dat gi
selke gedinkenesse laet nu mi
segt mi dan waer gi wilt
dat ic laten sal desen scilt
ic wilde wel dat hi ware
ter selker steden hier nare
daerne die goede riddere vonde
joseph antwerde tier stonde
daer hem nachien doet delven hier naer
alse hi doet es hancten daer
daer salne comen soeken dan
die goede riddere die goede man
opten ix den dach sonder waen
dat hi ridderscap heeft ontfaen
ende hets recht gesciet alsoe
alse joseph seide daertoe
want gi quaemt opten ixden dach
alsict best gerekenen mach
van uwen ridderscepe daer leget
nascien alse die boec seget
ende galaat verloessene mettien
dat hine nember mochte sien
alse die knape dat hadde vernomen
die met galaate daer was comen
doe seide die knape wenende sere
tote galaate ic bidde u here
dat gi wilt gedogen dat ic si
u sciltknecht doe seide hi
wildie geselscap van enegen man
ine wederseit u niet dan
here om gode biddic dan u
dat gi mi wilt maken riddere nu
ic hebbe hope an desen
dat ics soude te beter wesen
galaate ontfarmde sijns doe
omdat hine sach wenen soe
ende willecorde bider saken
dat hine riddere soude maken
die knape seide so biddic u
dat gi keert ter abdien nu
danen wi comen daer ic sal hebben al
part ende mine behoefte al
ende gi sijt wel sculdech te done
niet om mi allene seide di gone
maer om ene aventure
die noit man vor dese ure
te hoefde gebringen ne mochte
ende ic pense in min gedochte
gi sulse inden comdi daer
ende galaat antwerde daer naer
dat hire dan varen soude
hi voerre ende alsoe houde
datmen ward geware das
dat galaat weder comen was
si warens utermatene blide
ende hi vragede tien tide
ware nu die aventure ware
ende een broder seide daer nare
ic sal u berechten daer of
hier es ene tomme opt kerchof
daermen dicke hort enen luut
die herde swaer comet uut
ende hi es van sulker cracht
dine hord verliest sine macht
vanden lude lange bi desen
ende wine weten wat mach wesen
en si die luut van enen viant
galaat seide leitter mi thant
die broder wiesde hem tier stont
ene tomme di onder enen boem stont
ende seide dat hi daer wonder sien soude
opdat hise opheffen woude
alse hi daer quam hi horde den luut
die wonderlike quam daer uut
ende die luut riep aldus doe
daer sijt alle horden toe
galaat en com niet hare
bedie comstu mi bat nare
ic moet rumen die stede mijn
daeric lange in hebbe gesijn
ende tirst dat galaat dat hort
hi gaet al onvervard vort
ende als hire di hant an soude slaen
quamer vier ende roec ut saen
ende daer vloech ute tier ure
die lelijcste mans figure
die oit ieman hadde gesien
hi horde ropen i luut na dien
galaat ic sie di soe om bestaen
met ingelen dat ic moet gaen
ende dese stede laten wanter mine macht
en can niet wederstaen dijn cracht
hi hief op die tomme daer naer
ende hi vant licgende daer
enen lichame die tier uren
wel gewapent was ter curen
ende al dat riddere es betame
vant hi biden selven lichame
ende hi riep brodere na dien
dat si quamen dat wonder sien
ende hi vragede hen daer nare
watter toe te doene ware
doe antwerde hem die gone
datter nember toe ware te done
daer was een broder van groter oude
hi seide dat menne doen soude
uten kerchove te hant dor das
om dat kerchof gewiet was
ende dat niet ware betame
dat eens valse kerstens lichame
bliven soude ter stede daer
hi dedene ut werpen daer naer
galaat vragede den brodere daer saen
oft hi al dat hadde gedaen
dat daertoe was te doene
jagi antwerde die goene
men sal dien luut daer nember horen
daer groet quaet af vel hier voren
galaat seide doe wettie iet
bi wat redenen hier sijn gesciet
die wondere die men hier siet gescien
jaic antwerde hi na dien
nu hort wat ic u secgen sal
hets recht dat gijt wetet al
bedie datter ane alsemen seget
grote getekenesse leget
si kerden in die abdie doe
galaat sprac den knape toe
gi moet tnacht in die kerke waken
margen salic u riddere maken
doe ward galaat geleidt daer naer
tere stede ende ontwapent daer
ende alsi daer was geseten
seide die brodere gi wilt weten
die betekenesse daer of
van dat gi hier vont int kerchof
here gi sult verstaen drie dinge
in dese aventure sonderlinge
sere tontsiene sijt seker das
die tomme die niet licht en was
om te heffene van harre stede
ende die lichame oec mede
diemen moeste werpen te hant
vander stede daer menne vant
ende dien luut diemer plach horen
daer die liede bi verloren
hare macht ende haren sin
daer si in langen niet quamen in
in desen boec mogedi lesen
die betekenesse van desen
die tomme daer die dode met was
bedect alsmen hier voren las
si betekent bi gelike
die hertheide van ertrike
want dat volc was wilen ere
verhard in die sonden so sere
dat nieman anderen gelovede dan
noch prophete no anderen man
ende si anebeetden mede
afgode te meneger stede
so dat onse here na tgoene
in ertrike sinde sinen soene
om te verloessene die sine
vander eweliker pine
alsoe alse die propheten
langen tijt dit hadden beheten
ende bi sire comsten alsoe wel
die dolinge vanden lieden vel
ende derre gelike here selen nu
inde nemen bider comste van u
die aventuren vanden conincrike
van logres alle gemeinlike
ende dlant sal daer bi verloest wesen
nadien dat vorseide vordesen
die hermite over xx jaer
alse die boec seget al claer
dat in dit lant in gere maniren
die aventuren en souden falgiren
vore uwe comste die dan met allen
falgiren souden ende vallen
galaat seide ic hebbe wel gehort
vander tommen sprect van den lichamen vort
die goede man seide daer nare
dattie lichame teken ware
vanden volke dat hadde gewesen
indie hartheit alse wi lesen
dat al verblint was ende doet
van sinen sonden die waren groet
si togeden wel die gelike
alse onse here was in ertrike
si hildene over enen sondare
ende jugerdene ter doet daer nare
ende dadene crucen mede
bi harre groter herthede
dus wille di tomme bediden
die grote hertheit vanden lieden
ende haer ore biden lichame
die inder hoefsonden blame
doet waren dat si hen van dien dingen
niet lichte en mochten bringen
entie stemme die daer was gehort
betekent die drove wort
die de joeden ripen sere
daer men crueste onsen here
dat bloet moet op ons van desen
ende optie onse mede wesen
biden worden waren si daer nare
onteert ende verloren alt hare
ende alse enech riddere vernam
die tomme ende hire toe quam
die viant die te dien stonden
wel kinde des ridders sonden
ende sine luxurie oec mede
ende sine grote quaethede
verswaerdene met sinen lude soe
dat hi den sin moeste verlisen doe
ende ne waerdi hier niet comen
daventure en hadde niet genomen
inde te genen dage vort an
bi enegen besondegen man
maer alse gi quaemt die viant
kinde wel ende wiste te hant
dat gi maget waerd ten stonden
ende suver van alle sonden
alse ertsce man mochte wesen
ende hine dorste u bi desen
niet ontbeiden ende hi vloe
ende verloes al sine macht alsoe
ende die aventure falgirde bi u
die menech man provede vor nu
galaat was al sonder waen
dien nacht daer wel ontfaen
ende maecte den sciltknape riddere daer
opten anderen dach daernaer
melian soe hiet die goene
ende hi was des conincs soene
van denemarken doe seide
galaat tote hem al sonder beide
nadien dat gi soe hoge man sijt
alse conincs soene nu ter tijt
soe versiet dan dat si ane u
dat ridderscap so wel bestaet nu
dattie ere behouden si
vanden ridderscape daer bi
bedie alse conincs soene ontfaet
ordene van ridderscepe hem bestaet
soe te done dat hi gewaerlike
boven anderen ridders alsoe blike
alse die sonne boven der sterren doet
melian seide doe hi dat verstoet
dat hi bider hulpen van onsen here
hem so houden soude vort mere
dat ridderscap soude wel wesen
ane hem bestaet ende hi van desen
om gene pine in goeder maniren
te doene en soude falgiren
nu biddic u here dat gi
ene bede wilt geloven mi
bedie die riddere maect enen man
gi wet wel dat hi hem dan
die irste bede niet sal ontsecgen
die hi hem te voren sal lecgen
in dien dat si redelijc si
gi segt waer antwerde hi
gi sultse hebben segt wat es
hi antwerde soe biddic u des
dat gi mi laet varen met u
in die queste daer gi in sijt nu
tes wi sceden bider aventuren
ende oft wi daer na teneger uren
te gadere weder comen dat gi
om enen anderen nine begevet mi
dus voer met galaate melian
si reden die weke vort an
soe dat si op enen maendach quamen
daer si een cruce vernamen
daer twee wege scieden ende si vonden
letteren daer ane tien stonden
die aldus daden verstaen
den ridders die achter wege gaen
ende die soeken aventuren
die wisic hier ij wege ter uren
daer deen af gaet ter rechter siden
ende dander ter luchter nu te tiden
ic verbide u dat gi gene vard
ne maket ter luchter siden ward
want hi moet sijn alte goet man
dire inslaet ende ut comt dan
gaestu ter rechter siden van dien
saldi herde lichte mogen meschien
melian sprac here ic bidde u
laet mi ter luchter siden varen nu
ic sal mogen kinnen daer mede
ofte nu enege vromechede
ofte oec stoutheide es in mi
dat min ridderscap te prisen si
galaat outroierde hem dat saen
nochtan haddire gerne selve gaen
soe dat si mettien alsoe scieden
nu swiget daventure van hen lieden
te sprekene int gemene
ende sprect van meliane allene
daventure seget hier ter steden
alse melian was versceden
van galaate dat hi quam
in enen mersch daer hi vernam
enen setel ende daer op i crone
die goudijn was ende herde scone
ende hi sach vele taflen mede
met spisen gerecht ter selver stede
hem ne lust niet doe van aldien
dat hi dus daer hadde gesien
sonder allene vander crone
die hem dochte wesen so scone
dats hen wel mochte behagen
die de crone soude dragen
vore alt volc sloech hi die hant
ane die crone ende namse thant
ende staker sinen arm dure
ende voretse en wech tier ure
hi hadde onlange gevaren daer
dat hem een riddere volgede naer
ende hiet hem die crone lecgen neder
melian keerde hem weder
ende seinde hem oetmodelike
ende seide here van hemelrike
hulpt uwen neuwen riddere heden
dander quam op hem gereden
ende stakene doe dore bede
halsberch ende scilt mede
ende wondene sere daer toe
in die luchtere scoudere doe
dat dyser ende thout bleef in de wonde
ende nam hem di crone ter stonde
melian was gewont so onsochte
dat hi niet opstaen en mochte
binnen dien dat hi daer lach alsoe
quamer galaat gereden toe
ende alse galaat dat gesach
dat melian ter eerden lach
hi was sere tongemake das
hi waende dat hi ter doet gewont was
hi ginc tot hem tier stont
ende vragede hoet met hem stont
oft hi iet soude mogen genesen
ay here en laet mi hier niet wesen
ende sterven om onsen here
hulpt mi des biddic u sere
teneger stede daer ic mach dan
mijn recht ontfaen als i kersten man
galaat vragede omden genen doe
dine gewont heeft alsoe
ende die riddere quam vort daer naer
die melianne wonde daer
live here daer mogedine sien
seide melian na dien
die mi doet heeft ic bidde u
dat gi u van hem hoet nu
galaat voer ten riddere ward
die op heme quam ter vard
ende hi geraectene alsoe
dat hine dor di scoudere stac doe
ende man ende part ter neder stac
soe dattie glavie tstucken brac
ende alsi omme keren soude
sach hi enen riddere comen also houde
sere geslegen them waerd
ende seide gi sulter laten u paert
soe dat hem galaat enen slach gaf
dat hem sijn luchter arm viel af
ende hi vloe met haesten groet
alse die vrese hadde vander doet
ende galaat keerde te hant
ter stede daer hi melianne vant
ende vrachde hem wat hem dochte
dat hi best met hem doen mochte
hi seide ic sage gerne dat gi mi
teneger abdien voret hier bi
bedie men soude vorwaer
pinen om mi te genesene daer
hets goet seide galaet doe
datmen tirst dat trinsoen ut doe
melian seide te hem
alse lange alsic in desen poent bem
sone aventuric mi niet here
ic ne ben gebiecht ere
bedie ic ben in groten vresen
dat ic sterven mochte bi desen
galaat namen alsoe sochte
vor hem op sijn part alsi mochte
ende vordene tere abdien binnen
daer si ontfaen waren met minnen
daer sprac sine biechte melian
wel alse een goet kersten man
ende hi eeschte om onsen here daer
dien hi oetmodelijc ontfinc daer naer
alsi dat hadde gedaen
sprac hi tote galate saen
alse die doet wille come ter vard
ic ben daer jegen wel beward
nu trect ut minen lichame
dat yser oft u es bequame
ende men trac dyser ute daer naer
ende hi viel in onmachte daer
daer quam een broder tien stonden
ende besach melians wonden
ende seide dat hine van desen
in ere maent soude genesen
ende galaat bleef ij dage daer
met melianne in die abdie daer naer
doe vrachdi hem wat hi dade
hi seide dat hi bider gods genade
wel hoepte te doene vort an
galaat sprac ic mach wel varen dan
melian antwerde hem doe
ay here suldi mi laten alsoe
en es man die levet here
wies geselscap ic begere mere
opdat alsoe mochte wesen
galaat antwerde te desen
ic ne doe hier clein no groet
ende ic hadde merre noet
te vaerne in die queste sijt seker des
vanden grale die om mi begonnen es
een broder seide die horde di tale
es di queste begonnen van den grale
jasi antwerde galaat doe
daer siwi c ende i toe
die allegadere sijn gesellen
diemen over goede liede mach tellen
die brodere seide tot melianne
u es dit ongeval danne
bi sonden gesciet here wildi
u gevarnesse vertellen mi
ic sal u secgen bi wat sonden
u dit es gesciet nu ten sonden
melian seide hem ter stede
hone galaat ridder dede
ende hoe te gadere ter crucen quamen
daer si letteren an vernamen
die hen verboden tien tiden
te varne te luchter siden
ende ho hijt daerom nine liet
ende wat hem daer was gesciet
die gode man di groet clerc was doe
ende van heilegen levene toe
seide dit mogen sijn wale
die aventuren vanden grale
gine segt en gene dinge
daer en si ane grote betekinge
als gi riddere wout worden gi ginct
te biechten so dat gi ontfinct
die ordine suver van sonden
die in u was vor dien stonden
aldus quaemdi alsoe wale
in die queste berect vanden grale
als gi sculdech ward te sine
die duvel hads droefheit ende pine
ende liep u op alsi macht hadde das
nu verstaet welken tijt dat was
als gi neuwe riddere ward gemaect
ende gi vander abdien traect
een cruce was u irste gemoet
daer teken ane gemaect stoet
daer hem ridderscap mach betrouwen toe
noch waser meer verstaet hoe
een brief die daer twee wege sceiden sceen
die rechter side die was die een
entie ander ter luchter siden
gi sult verstaen nu ten tiden
anden wech di ter rechter siden ginc
ons heren wech die anden cruce hinc
den wech van ontfermecheden
daer ons heren ridderen den dach leden
ende bi nachte naden lichame
nader zielen in gaen betame
biden wege suldi sonder waen
vander luchter siden verstaen
den wech vanden sondaren bedien
datter grote vresen in gescien
den genen dire in comen dor das
dattie ene wech niet so seker was
alse dander verboet die brief boude
datter nieman den wech gaen ne soude
hine ware beter dan een ander man
du sout dit dus verstaen dan
alstu den brief sages besonder
hadstu daer af groet wonder
wat dat mochte wesen
die viant scoet di mettesen
met enen scichte wetstu waermede
het was metter hoverdechede
bedie du waers wel in wane
mettire proueetsen tontgane
dus vielstu in die hoverdechede
ende dats hoeftsonde mede
want hoverde es tallen stonden
beginsel van allen sonden
alstu sciets van galaate dochte den viant
dat hi di soe cranc vant
dat hi lettel hadde gedaen
dunne viels in meer sonden saen
so dat hi van sonden te sonden di
ter helle ward leitde daer bi
hi brachte di te voren daer naer
ene guldine crone al daer
daer du als duse sages mede
viels in die girechede
ende als duse naems tien stonden
vielstu daermet in ij hoeftsonden
in hoverden ende in girecheden toe
die viant ward geware doe
dattu girechede hads gedaen
met dattu die crone naems saen
doe liep hi di op fellike
in eens besondechs ridders gelike
ende hadde di daer doet geslegen
en haddi niet geholpen daer jegen
dat cruce dattu makes ter steden
daer du heme quames jegen
nochtan om die wrake
op di te doene dor die sake
dattu waers gesceden dullike
ute tseren dienste van hemelrike
leitde hi di te selker noet
dattu waers in die vrese vander doet
om dattu souts betrouwen mere
der hulpen van onsen here
een ander tijt dan dine cracht
ende om dattu bi ons heren macht
geholpen ende bescud souts sijn
soe sendi in die hulpe dijn
galate die quam te di
die heilech riddere es ende vri
jegen ij ridders tien stonden
daer bi sijn betekent ij hoeftsonden
die in di waren te dire uren
die twee en mochten niet geduren
jegen hem om dat hi was
sonder hoeftsonde  sijt seker das
die betekenesse van desen
dochte hen beiden scone wesen
si hadden mengerhande tale
vander aventuren vanden grale
tuschen galate enten goeden manne
galaat bat soe vele melyanne
dat hi hem gaf te varne orlof
alsi sinen wille hadde daer of
seidi doe alsoe houde
dat hi sanders dages varen soude
des ander dages nam hi orlof
an die brodere ende ruemde thof
ende dorreet menech lant
dat hi gene aventure vant
die vertellens werdech ware
hi quam enen dach daer nare
van eens vavisors hove daer hi lach
ende hadde gene messe gehort optien dach
ende alsi den dienst van onsen here
nine horde het pijndem sere
soe dat hi ene capelle sach te hant
die hi als hire quam woeste vant
ende hi dede sine bedinge saen
ende als hise hadde gedaen
hordi ene stemme tier uren
die seide riddere van aventuren
ganc wech ende make dine vard
ten castele ten joncfrouwen ward
ende doe af die costume daer
galaat danckede daer naer
met willeger herten goede
dat hi hem sinde sinen bode
hi sat op ende reet wech te hant
soe dat hi in ene valeie vant
enen wel staenden casteel daer dore liep
een starc wijt water ende diep
ende hi gemoette daer enen ouden man
qualike gecleet hi sprac hem an
dat hi gerne soude weten
hoe die casteel ware geheten
hi seide de casteel der joncfrouwen
nochtan secgic u bi mire trouwen
dattie vermaledietde casteel es
dats sijn gerechte name sijt seker des
ende si sijn alle vermalendijt
dire in wandelen nu ter tijt
daer es ut gesteken ontfermechede
ende in getrect alle archede
ende men scande doet oppenbare
allen den genen die comen dare
bi deser redenen so radic u
here weder te keerne nu
bedie vaerdi vorward van dien
sal u grote scande gescien
galaat vorsach sine wapine ter vard
ende voer te hant ten castele ward
doe quamen in sijn gemoet daer
vij mageden die seiden daer naer
gi hebt here leden die pale
hi antwerde te harre tale
dat hi inden casteel varen soude
ende om die palen niet laten woude
hi reet dat hi enen knape vernam
die seide doe hi tot hem quam
die vanden castele ontbieden u
dat gi niet vorder en vard nu
eer si weten wat u wille si
ic wille els niet antwerde hi
dan die costumen vanden castele
die ander seide gi wilt te vele
ontbeit hier gi sult saen
hebben dat gi soect sonder waen
galaat seide ganc dan ter vard
die knape liep ten castele ward
na dien hevet galaat vernomen
vij ridders op hem comen
die alle gebrodere waren
ende seiden tot hem sonder sparen
here hoet u want wi niwer af u
dan vander doet versekeren nu
hoe saelt dan wesen seide hi
suldi alle vechten jegen mi
tenen gadere si seiden dat hare
costume vanden castele ware
ende galaat liet lopen sijn part
ende liet die glavie sinken nederward
ende stac den irsten ter eerden daer
dat hi den hals brac wel naer
entie andere slogen op hem alle
maer sine mochten niet bringen te valle
soe dat si alle op hem staken
ende hare glavien op hem braken
si liepen op ende hi hen weder
daer was geslegen op ende neder
ende dire afgesteken waren
worden weder opgeset vanden haren
daer was sere gevochten ende wonderlike
ende hi die ridder was sonder gelike
berechte hen soe tier stede
dat hise achterward trecken dede
ende begadetse soe onsochte
dat hen niet gehulpen mochte
die wapine die si hadden an
hine deetse sere bloeden dan
hi sloechse soe dat hen dochte
dat geen ertsce man wesen mochte
bedie geen man hadde gemogen
die slage iet alsoe gedogen
alse hi gedogede daer ember toe
si sagen wel dat menne alsoe
uter plaetsen niet bringen mochte
want hi hen ilanc so starker dochte
ende dat was waerheide sonder waen
nadat dystorie ons doet verstaen
die strijt duerde tier steden
tote dat middach was leden
den gebroderen di van groter macht
hadden gesijn falgirde haer cracht
datsi hen niet mochten weren mere
si waren vermoit so sere
ende galaat dreefse te dien
dat si bi node moesten vlien
ende galaat en volgede hen niet doe
maer hi ginc ter brucgen toe
daer hi gemoette enen goeden man
die cledere van religione hadde an
die seide tot galate here
gi moget dat gi wilt doen mere
mettesen castele ende met al dien
dat gire binnen sult sien
siet hier di slotele vanden castele
gi hebter toe gedaen soe vele
dattie casteel es uwe vort an
hi nam die slotele vanden man
ende ginc inden casteel te hant
daer hi so vele joncfrouwen in vant
nieman mochte weten tgetal
si ripen willecome over al
si seiden wi hebben begert sere
uwe comste herde lange here
geloeft moet god sijn vander vard
dat hi u sinde hareward
want anders warewi niet ontgaen
si namen biden breidele saen
ende leidene boven daer naer
ende dadene beeten al daer
hi seide dat niet herbergens tijt was
ene joncfrouwe seide wacht u das
voerdi wech die gene die nu
gevloen sijn dore vrese van u
souden hier wedercomen in
ende souden maken een begin
vanden quaden costumen sonder waen
die hier lange tijt hebben gestaen
hi seide wat wildi wat ics doe
ic ben al gereet daertoe
die joncfrouwen seiden wi bidden u
dat gi vor u doet ontbiden nu
die ridders die van desen castele
haer goet houden ende dire es vele
ende doetse sweren datse nembermere
die quade costume en houden here
galaat seide alsoe houde
dat hijt gerne doen soude
daer was geblasen een horen
die hem ene joncfrouwe brachte voren
diemen horde over x milen
doe begonsten te comen tier wilen
ridders ende heren herde vele
die leen helden van dien castele
doe vrachde galaat daer nare
den goeden man oft hi prister ware
die hem di slotele gaf hi seide ja hi
galaat seide soe segt mi
die costume van deser stede
ende van desen joncfrouwen mede
die goede man seide daer naer
here het sijn leden wel vij jaer
dattie vij gebrodere die gi heden
verwont quamen al hier ter steden
ende metten hertoge lynoy
herbergeden hier binnen want hi
waser here af op dien dach
ende vanden lande datter omtrent lach
die hertoge was een herde goet man
soe dat savons een strijt began
tuschen die broders ende hare liede
ende des hertogen meisniede
omdat si met crachte wilden leiden
des hertogen dochter van dire steiden
soe dat si doet slogen omt gone
den hertoge ende sinen soene
ende alsi dat hadden gedaen
namen si des hertogen scat saen
ende begonsten tien tiden
jegen al die vanden lande striden
ende drevense te dien dingen
dat si haer leen van hen ontfingen
alse des hertogen dochter dit vernam
si seide toten brodere al gram
alsoe als gi hebt ane gevaen
dese herscapie sonder waen
bi ocsoene van ere joncfrouwen
alsoe seldise noch entrouwen
verlisen sprac die joncfrouwe ende sult dan
alle verwonnen sijn van enen man
ende si antwerden daertoe
omdat si dit seide alsoe
dattere gene joncfrouwen liden en souden
vorward meer sine soudense houden
toter wilen dattie riddere quame
daer si af sprac ende dise name
entie joncfrouwe es doet seide hi
daer dese dinc begonste bi
omtrent none sijn daer comen
alle die gene diet hebben vernomen
dattie casteel gewonnen es
ende maecten grote bliscap des
ende oec harde grote feeste
beide die minste entie meeste
ende begerdene over haren rechten here
te houdene vord ane mere
hi gaf der joncfrouwen den casteel
ende al datter toe hoerde algeel
die des hertogen dochter was
der gerre suster daer ic ave las
ende dede werden haer man dan
die hadden gesijn tshertogen man
ende elke joncfrouwe keerde te hant
met bliscepen in haer lant
galaat bleef al dien dach dare
ende opten anderen dach daer nare
quamen daer binnen die niemaren
dattie brodere verslagen waren
ende datse doet sloech min her walewein
ende gariet ende min her ywein
alse galaat dat hadde verstaen
hi wapenden ende vor wech saen
ic late van galaate die wort
hort van min her waleweine vord
daventure seget teser steden
alse walewein was gesceden
van sinen gesellen dat hi reet
herde wide ende herde breet
dor foreest ende dor lant
dat hi gene aventure vant
die vertellens werdech ware
hi quam tere abdien daer nare
daer galaat den witten scilt nam
metter roeder crucen alsire quam
ende hem vertellet was wel
wat galate daer gevel
ende hi voer na hem tier uren
soe datten brachten daventuren
ter stede daer siec lach melian
die hem seide van galaate dan
dat hi nuchtens sciet van hem
ay seide walewein doe ic bem
ongevallech dat ic niet vinden mach
den man dien ic soeke nacht ende dach
ende dien ic so na hebbe gewesen
geonste mi god noch van desen
dat icken noch verhalen mochte
ende hem dan mins geselscaps rochte
alse sere alset mi doet
vanden sinen ic ben des vroet
wine scieden niet so varinge
een broder hoerde dese dinge
ende seide te waleweine alsoe houde
here dat geselscap ne soude
niet wel sitten van u tween nu ter tijt
want gi een ongetrouwe seriant sijt
ende een quaet ende hi es
alsoe sulc sijt seker des
alse riddere te rechte wesen soude
walewein seide doe alsoe houde
bi dat gi segt so donket mi
dat gi mi kint doe seidi
ic kenne u bat dan gi waent
nadien dat gi mi hebt vermaent
sprac walewein toten goeden man
soe mogedijt mi wel secgen dan
in welken ic ben als gi segt
nadien dat gijt op mi legt
in segt u niet seide di goede man
gi sulten varingen vinden nochtan
diet u sal secgen wale
binnen dat si waren in dese tale
soe quam gariet daer binnen
dien si ontfingen met minnen
die brodere waren blide tien stonden
dat deen hadde den anderen vonden
des anders dages namen si orlof
na die messe ende ruemden thof
ende reden daer si in enen pleine
vonden mijn her yweine
si ondergroetten hen tien tide
ende elc was sanders blide
si reden te gadere onder hen drien
ende quamen gevaren binnen dien
ten castele vanden joncfrouwen naer
si quamen opten selven dach daer
dattie casteel gewonnen was
alsemen hier te voren las
ende alse die vij broders hadden vorsien
die drie ridders si ripen binnen dien
dapperlike laet ons doet slaen
si sijn vanden genen sonder waen
daer wi bi onterft sijn ende daer naer
lipen si hen sere op al daer
dandere hoetden hen soe daer jegen
datter irster joesten waren verslegen
vanden broders iij al doet
daer ward die strijt doe herde groet
si hadden int inde sulc mesfal
dat si worden verslegen al
ende si voren wech tier ure
darse geleide die aventure
ende sine maecten niet haer vard
ten castele ten joncfrouwen ward
ende misseden galaate daer bi
omtrent vespertijt quamen si
soe dat elc sinen wech daer nam
ende walewein tere hermitagen quam
daer hi den hermite singende vant
vesperen walewein beette te hant
ende horde die vesperen daer
ende bat om herberge daer naer
daer hi wel geherberget was
ende die hermite bat hem das
dat hi hem seide wie hi ware
hi berechtes hem daer nare
alst die hermite wiste al plein
dat was min her walewein
hi seide tot hem alsoe houde
dat hi gerne weten soude
sijn wesen ende hi begonde
hem te vertellen daer ter stonde
exemple van vele goeden dingen
alse dine daertoe wilde bringen
dat hi tote hem biechte sprake
hi soudene van dire sake
na sire macht beraden vort
alse walewein dat hadde verhort
hi seide te hant here wildi
van ere sake vroet maken mi
die mi was geseit ic soude u
al min wesen ontecken nu
ja ic antwerde die goede man
ten besten dat ic mach ende can
walewein ginc hem vertrecken
sine biechte ende al ontecken
daer hi hem mesdadech af kinde
ende hi seide heme int inde
di word di tot hem seide te voren
een moenc als gi mocht horen
die hermite vant an hem claer
dat leden waren wel xij jaer
dat hi niet en sprac bechte
hi seide doe gi ward met rechte
ongetrouwe seriant geheten
ende quaet dat seldi weten
gine hebt niet gehouden daerbi
dordene van ridderscepe dat gi
des vians seriant sout wesen dan
ne ware om dat gi vort an
sout bescermen die heilege kerke
ende gi met goeden gewerke
onsen here in u leven
den trisoer sout wedergeven
die u van hem geleverd was
dats die ziele sijt seker das
om dit waerdi ridder gemaect dat nu
harde qualijc besteet es an u
want gi hebt tot deser ure
quaet seriant geweest aldure
enten viant gedient in u leven
ende uwen sceppere begeven
ende meer gelegen in onsuverheden
dan enech riddere opten dach heden
gi moget wel sien semine trouwe
die u quaet seriant hiet ende ongetrouwe
dat hi u wel kinde bi desen
en haddi niet so besondech gewesen
alse gi sijt wet al bloet
gine had niet alle geslegen doet
die vij brodere sonder waen
want si souden hebben gedaen
penitencie van haren sonden
daer si in lagen lange stonden
dus dede niet di goede man
dise sonder doet slaen verwan
ende wet here dattie dingen
nine sijn sonder betekingen
dattie vij gebrodere embertoe
die costume hilden alsoe
inden casteel dat si namen
alle die joncfrouwen die daer quamen
ende hildense gevaen alsict las
wedert recht so onrecht was
beden castele vanden joncfrouwen
machmen verstaen als gi moget ouwen
die goede zielen di waren tonrechte
besloten inder hellen hechte
vore die passie ons heren
die vij ridders willic u leren
sijn vij hoefstonden principale
sie doe regneerden altemale
al die werelt durenture
wanter geen recht in was ter ure
ende alse die zielen scieden
uten lichame vanden lieden
si voren ter hellen daer naer
ende bleven besloten daer
recht alse die joncfrouwen waren
inden casteel besloten twaren
mare die here van hemelrike
sinde sinen sone in ertrike
om te loessene die zielen
die tot dier tijt inder hellen wilen
dire gelike als gi moget horen
sindi sinen riddere ute vercoren
met groten eren ten castele
daer hi verloeste joncfrouwen vele
alse walewein dit hadde gehort
hine wiste wat secgen vort
di broder seide wilstu noch begeven
alhier dijn quade dorper leven
daer du lange in heefs gewesen
du souts noch sijn bi desen
versoent jegen onsen here
nieman en es mesdadech so sere
op dat hi lude oft stille
met goder herten met goeden wille
versoect ons heren genadechede
hine machse vinden daer mede
bi desen willic u raden
dat gi van uwen mesdaden
penitentie ontfaet te doene
walewein antwerde opt gone
dat hi niet en soude mogen
penitentie te doene gedogen
die goede man seide vort
om dat gi spraect dit wort
soe seldi noch van derre joncfrouwen
pine hebben bi mire trouwen
ende u broder mede gariet
salder ombe sijn gevaen met
want dese joncfrouwe van hier binnen
sal u minnen met starker minnen
om dat gi die ridders sloget doet
ende alsi u niet mach hebben bloet
salsi uwen broder daerom doen vaen
ende salne doen geesselen ende slaen
om u te toerne in waren saken
ende een graf met sceersen doen maken
dat si u sal wanen tonen
ende alse gijt daer met honen
dit verdriet dit ongeval
sal u hier af comen al
des was walewein tongemake
gi sult hier achter al die sake
wel verstaen ende oec horen
alse die aventure comt te voren
doe sweech di gode man vort
dat hi nemmee en sprac een wort
bedie hi ward wel geware das
dat sijn vermanen verloren was
des ander dages voer wech walewein
ende hi gemoette op een plein
acglavale ende griflette
daer hi hem mede te varne sette
si reden te gadere onder hen lieden
tote vif dagen eer si scieden
ic swige nu van desen
ende sal van lancelote lesen
daventure doet mi verstaen
alse galaat was gegaen
vander joncfrouwen castele
dat hi reet doe so vele
dat hi int woeste foreest quam
daer hi lancelote in vernam
ende met heme perchevale
ende hine kinnetse niet wale
alse die gene die vor dien
selke wapine niet hadde gesien
lanceloet reet op hem ende stac
soe dat sijn spere brac
ende galaat staken soe weder
dat man ende pert vel ter neder
hi trac tsward ende sloech op perchevale
ende dorsloech sine coifie altemale
soe dat hi moeste met allen
neder vanden perde vallen
ende dit was vor ene cluse
daer ene clusernesse vor haren huse
sat ende sach algader toe
ende si seide te galate doe
god moet sijn in u gelede
hadden si u gekint bede
also wel alsic u kinne
ic ben seker in minen sinne
sine hadden niet u dorren
bestaen no te uwert porren
ende galaat sorgede alse houde
dat menne alsoe kinnen soude
hi reet wech al dat hi can geriden
ende si volgeden hem tien tiden
si waren gram in in haerre gedochten
dat sine niet verhalen mochten
si voeren int woeste foreest mettien
alsine niet en mochten gesien
ende perchevael seide also houde
dat hi wederkeren woude
ende lanceloet die niet keren wilde
hi reet naden riddere metten witten scilde
dus reet hi daer op ende neder
int foreest wech ende weder
daerne geleide die aventure
ende hi reet so verre al dure
dat hi in een wste velt quam
daer hi enen steen staende vernam
daer letteren waren gescreven an
maer hine mochter niet gelesen dan
omdat nacht was hi sach saen
ene capelle daer bi staen
hi voer ter capellen ward
ende bant an enen boem sijn part
ende hinger sinen scilt oec an
ende ginc in die capelle dan
die out ende gevallen was
ende hi ward geware das
dat ten ingange waren doe
iserine traelgen di waren soe
vaste te gadere gevoget dat daer
nieman in comen mochte vorwaer
ende hi sach daer binnen met sindale
enen outaer gepareert wale
ende oec met sidinen cleden
ende met anderen rijcheden
ende hi sach vor den outare
enen selverinen candelare
daer vij stallichte op stonden
die clare bernden tien stonden
hine waende niet in sulker stede
vonden hebben so grote clarhede
hi was drove in sijn gedochte
dat hi niet in comen mochte
ende kerde ter crucen al drove
ende dede den perde sinen behove
ende lach neder vor di cruce daer
ende ward in slape daer naer
ende hem dochte daer hi lach
dat hi enen riddere comen sach
al siec in enen laytire
clagende in drover manire
ende lanceloet spraker niet toe
alse dies gene macht hadde doe
die ridder seide droeffelike
ay god here van hemelrike
weltijt sal comen vore mi
dat heilege vat daer ic bi
van minen rouwe quite sal wesen
ay god was oit man vor desen
in so groten ongemake
alsic ben om ene cleine sake
al ne sprac lanceloet niet si u cont
hi verstoet wel ende horde ter stont
des goets mans clage ende daer nare
sach hi daer den candelare
comen die hi in die capelle vordien
met bernender kerssen hadde gesien
nochtan hi niet gesien ne mochte
wiene daer gedragen brochte
daer na sach hi dat heilege vat
dat hi gesien hadde vor dat
tes conincs vischers hem dochte das
dattet dat heilege grael was
alst die sieke riddere hadde gesien
hi liet hem nedervallen bi dien
van daer hi stont al toter eerden
ende seide met groter weerden
ay soete here van hemelrike
ic bidde u alsoe gewaerlike
alse gi menege miracule doet
in dit lant ende elre here goet
mettesen vate soe biddic u
dat gi mi vorsiet nu
van minen vernoie dat van dien
mi so vele goets mote gescien
dat ic mote maken mine vard
alse andere ridderen ter questen ward
ende hi croep al toter taflen toe
metter cracht van sinen armen doe
ende hi helsde tier stont
den steen daer die tafle op stont
ende dede soe dat hi die selverine
tafle custe met groter pine
daer dat heilege vat stont doe
ende deder ane sine ogen toe
ende hi seide te hant na desen
genade god ic ben genesen
alst fat een stic gesijn hadde daer
die candelaren kerden daer naer
in die capelle ende mede tfat
soe dat lanceloet nemmeer sach dat
no int wechdragen no int bringen
wiet droech dat was bi dien dingen
dat hi was bi aventuren
moede ende swaer tier uren
van pinen die hi hadde gedaen
oft dat hi met selker sonden was begaen
dat hijt machlicht daerbi liet
dat hi hem en verporde niet
alsi hem dat grael sach so nare
ende voer ofter hem niet om ware
daermen hem af in vele lande
sider seide menege scande
ende daer omme ter meneger stede
so mesfielt hem oec sider mede
alse dat grael alsict oec las
in die capelle gekeert was
die riddere stont op al gesont
ende custe dat cruce ter stont
doe quam een sciltknecht tot hem dare
ende vragede hoet met hem ware
hi seide wel maer ic hebbe gesien
hier harde groet wonder gescien
van dien riddere dien gi daer siet
slapen hine dede soe vele niet
dat hi hem oplichte alsi vernam
dat heilege grael op hem quam
die knape seide tien stonden
hi mach wel sijn in menege hoefsonden
dat god niet woude gehingen van dien
dat hi miracule hadde gescien
hi seide doe wie dat hi si
hi es ongevallech donke mi
hi es vanden gesellen wanic wale
vander questen vanden grale
die riddere wapende hem metter vard
ende sat doe op lanceloets part
ende hief sine hant opward gereet
ende swoer aldus enen eet
alsoe hulpe mi god onse here
ende theilege grael dat ic nembermere
van wandelne niet sal finieren
eer ic weet in wat manieren
dat heilege grael geoppenbart es
binnen den conincrike van logres
in soe vele steden doe seide saen
die knape gi hebter gnoech toe gedaen
entie riddere sciet vander steden
ende alsi ene halve mile hadde gereden
rechte hem op lanceloet ende sat
ende ward doe pensende om dat
dat hi gesien hadde in die stede
wedert droem was so waerhede
hi ginc in die capelle daer naer
ende sach den candelare opten outaer
vanden grale mochti niet sien
nochtan haddi groten wille te dien
alse lanceloet dus lange stonde
omt grael pensde in der stonde
alse diet gerne sien soude
hort hi ene stemme also houde
die hem in deser maniren sprac toe
lanceloet herder dan een steen seitsoe
bittere dan thout ende mere
veronwerd met in allen kere
dan di ondrachtech vigeboem nu
hoe waerstu soe coene dattu
in steden quaems daer tgrael es
ganc dire veerde ende bes seker des
datter die stede af heeft genomen
smette datture so na bes comen
lanceloet sciet doe van dier stede
wenende ende suchtende mede
alse dien dochte dat hi nembermere
vercrigen mochte gene ere
nadat hi falgiren moeste van dien
dat hi tgrael nine mach sien
noch daer af gevreischen niemare
ende hi pensde doe daer nare
dat hi nembermer te gemake
ne worde bi negere sake
hine soude weten die waerheit das
twi hi alsoe geheten was
ende hi keerde ter crucen daer naer
hine vant no helm no scilt daer
noch oec part doe seide hi
acharme keytijf layse wats mi
ay god here nu ten stonden
bliken oppenbare wel min sonden
ende min quade leven mede
ende mine grote keytivechede
hevet mi meer dan andere sake
ontkeert ende gedaen tongemake
bedie als ic beteren soude
quam die viant alsoe houde
di mi destruerde ende nam daer naer
dat ic niet mochte sien claer
want ic was van dien stonden
dat ic ridder ward al vol sonden
ende ic waser in vord an
meer dan enech ander man
dus lasterde hem selven lanceloet
ende hadde droefheit herde groet
des ander dages alsi hadde gehort
die vogeline weder ende vort
achter bosche singen daer hi
menechwarf hadde verhoget bi
ende hi hem sach so berecht dan
dat hem gene bliscap ginc an
hi wiste te hant wel ende vernam
dat onse here op hem was gram
want hi hadde gefalgirt in dien
daer hi meest in waende hebben gesien
bliscapen ende eren altemale
dat was int soeken van den grale
doe ginc hi drove te bosce ward
sonder scilt ende helm ende part
soe dat hi omtrent primtijt quam
daer hi ene hermitage vernam
ende enen hermite gereet daertoe
dat hi messe soude singen doe
hi knielde ende bat genaden
god van sinen mesdaden
ende alse die messe was gedaen
hi sprac an dien hermite saen
ende seide hem tien stonden
dat hi was een vander tavelronden
ende bat dat hine beraden soude
die goede man vrageden also houde
waer af hi raet sochte ende seide wildi
biechte hier spreken jegen mi
jaic  hoe es u name dan
ic hete lanceloet entie coninc ban
was min vader wilen ere
die goede man seide doe here
gi sijt sculdich dipelike
te dankene den here van hemelrike
dat hij u heeft gemaect so scone
ende so waerd dat onder den trone
uwer gelike van werdicheden
niewer en es no van stoutheden
want hi hevet u sin gegeven
ende gedinkenesse daer neven
daer gi hem af weder sculdech sijt
alsulke doget talre tijt
dat in u behouden si sine ere
ende dattie duvel nu mere
geen deel en hebbe daer af
dat u god soe mildelike gaf
bedie heeft hi u vor desen
milder dan anderen lieden gewesen
dies suldi hem danken nu
want men sal dat lachteren an u
na dat mi donket in dien
dat ic van buten an u mach sien
soe sidi dan sijn viant daer af
dat hi u dit soe mildelike gaf
hi saelt tonnutte keren daerbi
in corten tiden en si dat gi
hem met biechten bid genaden
ende u berouwen uwe mesdaden
ende betert mede u leven
wildi u hem aldus opgeven
ende genade bidden in dier manieren
wet wel hi es so godertieren
hi sal u lichtere doen wesen
dan gi oit ward vor desen
doe seide lanceloet ay here
ene dinc wantroest mi sere
god onse here onste mi dat hi
in mine kinscheide versach mi
van allen gratien die dan
hebben mochte enech man
ende om die milde gichte di hi mi gaf
soe ben ic nu in vresen daer af
dat ic gejugeert mach wesen
ter eweliker doet na desen
alse die gode man dit horde
hi seide wenende dese worde
wie dat in sonden leget stille
ende gene beteringe doen en wille
ende also stervet hi es gewaerlike
dan verloren ewelike
ne ware als gi moget verstaen
dat liede uten wege gaen
ende weder keren alsijs werden geware
aldus eest vanden sondare
die slaept in sine hoeftsonden
ende ontweget es lange stonden
als hi hem dan bekinnet des
dat hi uten rechten wege es
hi soekene dan te hant daernare
tot sinen gerechten sceppare
die ropet tallen tiden ic bem
gelove der waerheit ende leven tot hem
ende hi togede hem ene figure
van enen crucifixe tier ure
ende seide dit cruce hevet ontaen
die arme oft elken soude ontfaen
also hevet onse here ontaen nu
die arme alse tontfane u
ende anderen sondaren die des roken
daer si genaden willen soeken
wet wel dat hi in gene manieren
u ne sal willen faelgieren
wildi u offeren hier in sonden
al beliende metten monden
ende u die sonden dan rouwen
met herten ende met trouwen
ende met warechteger beteringen
met levene tot al dien dingen
ende segt hier u leven goede
vore mi die ben sijn bode
ende ic sal u hulpen ende beraden
na mine macht van uwen misdaden
lanceloet pensede lange stont
dat hi niet woude maken cont
dat wesen ende die minne
van hem ende vander coninginne
daer ware hem vernoy te groet toe
ende hi versuchte sere doe
ende so dipe dat hi in langen wort
spreken mochte no bringen vort
niet bedi hine had gerne gedaen
hadi gedorren sonder waen
die goede man bat hem boude
dat hi sine sonden belien soude
ofte neen hi ware verloren
ende hi leide hem te voren
van dien lienne soude hem geven
god onse here dewelike leven
ende van verhoelne sonden dewelijc doet
ic ben verloren seide lanceloet
bider sonden die ic hebbe gedaen
met mire vrouwen sonder waen
des conincs arturs wif die coninginne
met onser tweer dulre minne
die mi alt gout ende tselver gaf
daer ic melde gesijn hebbe af
met dat ic dicke hebbe gegeven
bi hare hebbic oec gedreven
grote feeste te velen steden
ende alle die grote preusheden
die ic dede harentare
quamen mi alle van hare
si sette mi uter armoede
in riecheiden ende in groten goede
ic weet wel dat onse here
te mi ward hem belget sere
om dat onsuver leven
dat ic met hare hebbe gedreven
dat hi mi sider gisternavont
wel hevet gemaket cont
hi vertelde den goeden man al
van daer te voren sijn ongeval
ende bat den goeden man raet
nadien dat hem gescepen staet
hier ne doech geen raden an
seide te hant die goede man
gine gelovet onsen here
dat gi ten sonden en kert nembermere
wildi afstaen van uwen mesdaden
ende gode bidden daer af genaden
hi sal u te sinen seriant
weder ropen dan altehant
maer inden poente dat met u staet
sone mach u hulpen geen raet
lanceloet sprac here ic sal
doen dat gi mi beveelt al
gelovet mi sprac di gode man
dat gi nembermer mesdoet vort an
metter coninginne of met anderen wive
ende afstaet oec tal uwen live
doe geloefdi hem alsoe
ende lanceloet vertelde hem daer doe
alsoe als hi hadde gehort
in die capelle vander stemmen dwort
ende hi seide nu nemet goem
du best een ondrachtech vigeboem
ay here segt mi van desen
watter bi betekent mach wesen
hi seide mine wondert niet des
dat dit tot di geseit es
du heves gesijn eenperlike
die wonderlijcste een van ertrike
datmen di herder dan steen hiet
es te verstane diet wel besiet
die sondere die in sine sonden
verslapen es lange stonden
die soe herd bevet die herte sijn
datse niet vermoruwet mach sijn
met watere noch met vire
bedie in en gere manire
mach tfier vanden heilegen gest vinden
stede noch mede comen binden
vate dat vol es van vulen sonden
want dat ne mach te genen stonden
des heilichs geests gratie ontfaen
die niweren wille sonder waen
herbergen daer sijn viant es
maer in steden des sijt gewes
die suver ende cleinlijc si
dus bestu geheten hier bi
harder dan steen nu verstant
du heves gehort vanden seriant
dien de rike man sine besante gaf
om bate te doen hortmer af
god hevet di in dit leven
vele merre gratie gegeven
dan hi enegen anderen dede
hi hevet di gegeven scoenhede
sin te kinnen quaet ende goet
vromechede ende stouten moet
goede herte milde te sine
dattu in al die dade dine
boven te comen hads geval
onse here verleende di dit al
dattu sijn riddere souts wesen
ende sijn seriant bi desen
hine gafse di niet bedi
dat si souden argeren in di
ne mare dat si wassen souden
du heves di soe gehouden
dattu best een ongetrouwe seriant
want du heves gedient sinen viant
dine talre tijt orloget
du heves heme wel getoget
dattu heves binnen desen
altoes in die sonde gewesen
die sinen here daer met begevet
als hi sijn sout en wech hevet
live here nu bericht mi das
twi ic bittere dan hout geheten was
ic hebbe geseit seide doe hi
dat alle hertheide es in di
daer grote hertheit es te dire stede
en mach sijn en gene soethede
dus es bitterheit int herte dijn
alse grote alse soetheit soude sijn
aldus bestu gelijc nu lanceloet
den houte dat verrot es ende doet
daer niet dan bitterheit in bleven es
nu hebbic di berecht des
nu verstant ende nem goem
dattu onwaerder sijs dan di vigeboem
men seget dat onse here
enen vigeboem vant wilen ere
di herde sere was geladen
beide van scoten ende van bladen
maer daer ne was gene vrucht an
soe dat onse here vloecte dan
den boem die gene vrucht en droech
nu sie opti selven genoech
oftu nu in selker wijs
dattie vigeboem was onwaerd sijs
dattu daer lages al stille
sonder goet gepens ende goeden wille
daer theilege grael quam vor di
ende daer du waers hem soe bi
daer waerstu ombewaerd alstu mach merken
van allen goeden gewerken
alle dese dinge sijn in mi
geherberget antwerde doe hi
maer wat gi mi doet verstaen
dat ic niet so verre ben gegaen
in mach keren oftic mi van sonden
vort wachten wille tallen stonden
soe gelovic gode onsen here
ende u dat ic nembermere
ten sonden weder keren sal
maer suver houden min leven al
na mine macht maer ic moet antiren
die wapine in allen maniren
ende met ridderscepe volgen hen
alse lange alsic dus gesont ben
die goede man seide doe here
wildi die sonden nu mere
laten vander coninginnen
onse here soude u minnen
ende macht geven van dien dingen
dat gi te hovede sout bringen
noch menege aventure
die gi niet mocht vor dese ure
toe comen bi uwen sonden
lanceloet antwerde te dien stonden
ic laetse in dien maniren here
dat icker nembermer toe nu kere
daerna die goede man hem loet
penitentie die hem dochte goet
ende absolveerdene daer naer
ende bat dat hi hem met hem bleve daer
hi seide hi ware gewillech das
want hi sonder helm ende scilt was
ende sonder paert ic sal u van dien
seide die goede man wel vorsien
een min broder woent hier bi die u sal
senden dat u gebrect nu al
ende lancelote berouwen tien stonden
harde sere sine sonden
biden worden die hem sprac an
soe vrindelike die goede man
nu latic van hem die tale
ende sal spreken van perchevale
daventure seget ter steden
alse perchevael was versceden
van lancelote hi kerde te hant
daer hi die clusenersse vant
daer hi niemare waende horen
vanden riddere dien si daer verloren
ende alse die clusenersse vernam
dat perchevale daer binnen quam
si die sine nichte was dede saen
hem wel berecken ende wel ontfaen
des ander dages vrachdi hare
na messe waer die riddere ware
die des ander dages daer leet
ende si seidem vanden riddere gereet
dat sine sculdech te kinnen was
ende si seide twi vragedi das
hi seide ic vrages om di sake
in werde nembermer te gemake
in sal jegen hem vechten ere
hi hevet mi mesdaen soe sere
dat ict niet laten mach van scanden
ay perchevael sprac si te handen
hebdi wille te stervene nu
alse uwe brodere daden vor u
die waren geslegen te doet
bi haerren overdaden groet
sterfdi hets scade ende wesen sal
nederinge van uwen geslechte al
die queste vanden grale es nu ter tijt
begonnen daer gi geselle af sijt
ende ic wane dat si cortelike
inde sal nemen sekerlike
bider hulpen van onsen here
ende gi sult hebben merre ere
dan gi selve waent nu
opdat gi allene onthout u
dat gi jegen den riddere nine vecht
want wi weten wel over recht
eer die queste vanden grale
gehent werd in waerre tale
daer selen toe moten wesen drie
pretieuse ridders ende die
selen hebben in derre wijs
boven die andere lof ende prijs
die een moet suver sijn van desen
die andere twee selen magede wesen
die riddere dien gi segt es die een
ende gi dander vanden tween
entie derde sal sijn bohort
bi desen drien die gi hebt gehort
sal die queste tenen inde comen
nadien dat u god heft genomen
een te wesene vanden drien
dien so grote ere sal gescien
het ware scade dan alte groet
bejagedi uwes selfs doet
want hijs beter riddere dan gi sijt
oft enech ander nu ter tijt
wetti wie ic ben sprac perchevael doe
jaic wel sprac si hem toe
ic ben u moye al benic nu
in armen abite hier vor u
ende tere armer stede sere
ic was coninginne wilen ere
vanden woesten lande ende was toe
vanden rijcsten vrouwen diemen vant doe
niet bedi mine bequam tgrote goet
noit so wel als mi darmoede doet
perchevael weende ende sat vor hare
ende vragede hare om niemare
van sire moder doe vragede si dare
oft hi nine wiste dat ware
hi seide neen hi sonder dat si es
mi te voren comen des sijt gewes
menechwerf alsic lach ende sliep
ende dat si dan op mi riep
dat si bat sculdech te clagene ware
van mi dan te belovene hare
dat was om dat gi vort ins conincs hof
want si was so drove daer of
ende dat sceden was haer soe swaer
dat si starf sander dages daer naer
doe gi ward van hare versceden
god mote die ziele geleden
ic moet gedogen seide doe hi
al dat god verlenet nu mi
oft gi wet wie die riddere es
dien ic soeke berecht mi des
si gaf hem antwerde daer of
hets die gene die quam int hof
in sinxendage ende die dan
die rode wapine hadde an
nu seldi mi wel berichten des
wat betekenesse dat was
in die werelt hebben vor desen
drie principale taflen gewesen
die irste tafle die was daer sat
onse here ende sine jongers ende at
die tafle voetde beide te samen
beide die zielen entie lichamen
daerna so was alsoe wale
die tafle vanden heilgen grale
daer af gesciet sijn alst es becant
menege miracle hier int lant
ende in andere alse joseph was
van aramathien alsicker af las
dat hi predecken began
kerstenheit onder wijf ende man
soe dat hi ende die met hem waren
twaelf hondert man wel tere scaren
si vreesden dat hem mochte spise
gebreken in eneger wise
daer si dor enen bosch tenen stonden
reden ende niet tetene vonden
ende dogeden groten honger dien dach
ende den anderen die daerna gelach
dus warense daer in groter noet
si cochten jegen een wijf twaelf broet
soe dat daer begonste een strijt
om dat broet te deilne ter tijt
daer joseph al gram om ward
ende deetse alle neder sitten ter vard
alse oft tere taflen ware
ende leide die brode harentare
ende dede dat grael saen
op een inde van ere taflen staen
soe dat bider comste vanden grale
al dat volc gevoet was wale
vanden xii broden nochtan
warre wale twaelf hondert man
ende si dancten doe sere
daer af gode onsen liven here
in die tafle was een sitten in dat
was recht dat josephs sone sat
die naden vader joseph hiet
ende het georloefde doe niet
datter ieman in sate hine ware
meester van algader der scare
aldus was joseppe gevallen
die meestrie daer van hen allen
die te dire taflen saten daer
ende het geviel op enen tijt daer naer
dat twe gebrodere vander scaren
die van josephs geslachte waren
haddens nijt dat onse here
hem hadde verheven soe sere
ende seiden stille datse nine souden
hem lange over meester houden
om dat si waren alse edel als hi
des ander dages soe sagen si
dat joseph int hogeste sitten woude
dat si twee wederseiden boude
ende deen gincker in sitten sonder beiden
vanden tween diet wederseiden
dient soe verginc eer iet lanc
dat hi in die eerde neder sanc
noisint dorstere in sitten man
ende hiet dontsiende sitten vort an
maer sint waser een toe vercoren
dire in tsittene soude behoren
na die tafle was die tafelronde
gemaect die merlijn begonde
wilen eer alsmen mach wale
lesen int boec vanden grale
bider tavelronden vindewi
dese werelt wel betekent bedi
daer sijn ridders in gemeinlike
van alden lande van ertrike
ende alse ridderen gratie gewinnen
dat mense wille ontfaen daer binnen
si priesden haer geluc meer daer ave
dan men hen herde vele goets gave
ende laten moder ende vader
wijf ende kinder ende algader
om te sine geselle vandien
gi hebt wel selve gesien
want hets u selven gesciet
gine keret tuwer moder niet
no haddes wille vander stonden
dat gi vander tafelronden
irst geselle ward gemaect
want u tgeselscap so wale smaect
vanden broderscepe talre stonden
alse merlijn hadde die tavelronde
gemaect seide hi datmen vanden grale
biden gesellen soude weten wale
daer men niet af mochte weten doe
ende merlijn seide altoe
dat drien gesellen soude gescien
te hoefde te comene van dien
entie een soude suver wesen
entie twee maget van desen
ende die een sal oec algader
beter wesen dan die vader
alse vele alse es die libart
stouter ende sterker dan die lupart
ende sal sijn sculdech te wesene deen
meester boven die anderen tween
die gene diet horden seiden daer
aldus te merline daer naer
na dien dat hi sal wesen so goet
als gi van hem verstaen doet
soe soudi hem met rechte maken
een proper sitten om die saken
datter nieman in sculdech si
te sittene dan allene hi
hi maecte een wonderlijc sitten daer
dat groet was ende openbaer
om dat hire in resten soude
die gode riddere als hi woude
ende dade ieman die onmate
dat hi in dat sitten sate
sonder die gene sijt seker das
te wies behoef dat gemaect was
hi souder af sterven sonder waen
oft sware mesquame af ontfaen
ende om die vrese die van dien
sittene noch sal gescien
salt wesen geheten vort an
dat vreeselijc sitten wetet dan
dat suldi vort horen wildi
seide die joncfrouwe waer bi
hi met roden wapinen quam
int hof die riddere als ict vernam
opten tsinxendach als gi wet wel
daer die apostelen waren daer gevel
dattie heilegeest in manire
tote hen quam in vire
te vertroestene ende te versiren
haren sin in deser maniren
daer si af in twifele waren
ende scietse ende hietse varen
predeken al dore ertrike
mi donct dat deser gelike
dese riddere opten tsinxendach
tote u quam ende u besach
die u meester ende u here
sculdech es te sine mere
ende dat bi sire comste dan
die queste vanden grale began
die men niet eer begeven sal
dan mer die waerheit weet af al
hier bi en suldi nu ten tiden
jegen den riddere geentijt striden
om dat gi bider tavelronden
sijn geselle sijt nu ten stonden
ende gine sout oec sonder waen
jegen hem niet mogen gestaen
maer ombe gode so wiset mi
waer icken sal mogen vinden bedie
mochticker enechsins comen an
in sciede nembermer van hem dan
die vrowe seide ic rade u
dat gine te genen castele soect nu
daer ene sine nichte wonende es
ende falgierdi daer oec des
soectene te corbenijc daer nare
daer seldire af horen niemare
die clusenersse hilt alden dach doe
perchevale ende den nacht toe
ende seide lieve neve gi hebt u
heilechlike gehouden tot nu
dat u magedom ombesmet es
ende gi hebt groten noet des
besmetti u in eneger maniren
gi souter bi mogen falgiren
dat u niet souden mogen gescien
te sine een geselle van drien
die de queste selen leiden
tenen inde bi haerre suverheiden
gelijc dat lanceloet dede
die bi sire onsuverhede
heeft falgiert van dien dingen
dat hijt niet te hoefde can bringen
hier bi soe radic u dan
dat gi u suver hout vort an
alse gi ward tien tiden dat gi
riddere wort dat gi moget daer bi
vore theilege grael comen onversaecht
sonder smette ende maget
dit sal sijn die scoenste preushede
die enech riddere in langen dede
want daer nes geen nu ten stonden
van alden genen vander tafelronden
wies magedom onbesmet si
sonder die goede riddere ende gi
doe vrachdi hare daer nare
hoe si was comen dare
si seide die coninc laban
street op minen here minen man
ende als hi starf ende was doet
moestic hier comen dor die noet
te deser cluse daer ic in sal
alst god wille bliven min leven al
ende min sone voer na dese dinc
te hant tot pellise den coninc
ende es riddere worden alte ward
gi sulten daer vinden als gire vard
ende perchevael seide hare doe te hant
hoe hi gewonnen hadde sijn lant
ende sijn broder daer in es bleven
met sinen lieden met sinen neven
dat wetic welseit si saen
die heilegeest deet mi verstaen
dies ic harde blide was
ende perchevael nam orlof na das
ende reet soe verre dat hi quam
daer hi een begeven huus vernam
daer hi herbergede binnen
ende waser ontfaen met minnen
des ander dages alsi op es gestaen
ginc hi om messe horen saen
daer ward hi ere traelgen geware
ende sach daer binnen wel clare
enen broder gecleet alse houde
om dat hi messe singen soude
als hi daer binnen wilde gaen
hine mochter niet binnen sonder waen
hi knilde daer buten ende sach
dat daer binnen een bedde lach
gedect met sidenen cleden
ende berect met groter cierheden
het was wit dat hi sach daer
ende hi ward geware daer naer
datter een in lach hine was niet das
vroet wedert wijf oft man was
om dat met ere witter dwale
sijn ansichte gedect was altemale
alsmen onsen here hief hi sach
dattie gene die int bedde lach
hem oprechte so dat hi sat
int bedde ende hi sach doe dat
die gene een out grau man was
ende hi ward geware das
dat hi opt hoeft hadde ene crone
van finen goude harde scone
ende hadde die scouderen al naect
ende den lichame gewont ende mesmaect
entie arme ende dansichte mede
entie hande alle bede
ende alse die pape onsen here
hem togede hi riep sere
ne verget mins niet heilege vader
van mire renten ende hi bleef algader
in bedingen ende hine wilde niet neder
in sinen bedde liegen weder
ende hi hadde die crone embertoe
opt hovet ende perchevale sach doe
dattie gode man was tien stonden
sere tongemake van wonden
ende hi sceen out wel driehondert jaer
ende hi sach dat hem na di messe daer
die pape gaf corpus domini
ende als hine hadde genut nam hi
hem die crone vanden hoefde saen
ende deetse optien outaer staen
entie oude man lach int bedde neder
tirst dat perchevael quam weder
in die camere hi bat te hant
enen broder dien hi daer vant
dat hi hem die betekenesse van dien
seide van dat hi hadde gesien
die broder seide hier was gesant
joseph van aremathien int lant
om te sterkene kerstenhede
daer hi om hadde menege swaerhede
die hem daden ember te met
die viande jegen die kerstine wet
in dit lant woenden als dit gesciede
heidene ende gene andere liede
die coninc crodel was here int lant
die firste entie felste diemen vant
ende sonder enege genadechede
ende sonder oetmodechede mede
hi horde vander niemaren
dattie kerstine doe waren
hier binnen lande ende oec dat
si met hem hadden een precieus vat
dat so wonderlijc was dat si
welnaer alle leveden daer bi
soe dat joseppe vinc die goene
ende joseppe mede sinen soene
ende seraphen ende twee van sinen
neven met wel hondert kerstinen
die meesters van den anderen waren
ende leitse gevaen sonder sparen
maer si hadden met hen alsoe
dat heilege vat daer si lagen doe
soe dat si in negere wise
ne dorsten sorgen om spise
entie coninc liet hen niet geven
spise daer si met mochten leven
hi dedere soe swaer gebot af
datmen hen binnen xl dagen nine gaf
soe dattie coninc mordran verstont
daer af niemare op ene stont
die int lant was van jherusalem
in die stede te sarras bi hem
die bider hulpen van onsen here
bi joseppe bekerde wilen ere
die coninc was drove das
want hi wilen so beraden was
van joseppe dat hi bi sinen rade
bescermt was van groter scade
daer hem tholomeus al sijn lant
hadde afgewonnen alte hant
en hadde gesijn die raet die hem gaf
joseph te dien tiden daer af
entie hulpe die hem mede
seraphe sijn swager dede
die coninc mordran quam te hant
met groten here in dit lant
ende ontboet crodel den coninc
en dade hi niet ene dinc
dat hi joseppe weder gave
hi soude heme winnen ave
alle sine eervechtechede
ende al sijn lant destrueren mede
crodel en ontsach niet sijn dregen
ende sette hem doe daer jegen
ende si quamen beide te wige
ende vochten met groten prige
daer ward verslegen die coninc crodel
ende vele sire liede also wel
die coninc mordran die vor die dinc
dat hi dat heilege doepsel ontfinc
evelac te hetene plach
had daer soe wel gedaen optien dach
dat hen allen wonderde das
ende si vonden dat hi soe gewont was
van wonden die hem waren gegeven
datter een ander ware af doet bleven
ende hi seide dat hi clene
quetsinge daer besaf oft negene
hi dede joseppe te hant
uter gevancnessen daer hine in vant
ende dede hem feeste ende ere
want hi mindene harde sere
opten anderen dach quamen daer naer
die kerstene vore theilege grael daer
om te doene haer bedinge
joseph was gecleet sonderlinge
om dat hire soude gaen toe
die coninc evalac hadde embertoe
in groten wille gesijn van dien
dat hi gerne hadde gesien
dat heilege grael oppenbaer
ende hi ginc bat naer staen daer
dan hi sculdech was te stane
soe dat hem ene stemme sprac ane
coninc ganc niet voerdere vort
want di niet te doene behort
ende hi trac hem vorwerd embertoe
soe dat hi sijn sien verloes doe
ende dat horen dat hijs hadde clene
maer di sprake behilt hi allene
alse geware ward die coninc evalac
dat onse here soe sere wrac
dat hi dede jegen sijn gebot
hi seide doe live here ende got
gi hebt mi wel getoget ter stede
dattet es grote dulhede
datmen jegen u gebot doet
nu biddic u dor uwe oetmoet
alse gewaerliken alse mi es nu
dese geessele wel getoget van u
dat icse nu lude ende stille
met goeder herten dogen wille
dat gi mi die grote ere moet geven
dat ic tote dier tiet mote leven
dattie goede riddere die sal sijn
die negende vanden geslechte mijn
die dat wonder vanden heilegen grale
oppenbare sal sien al te male
te mi moet comen op enegen dach
dat icken sien ende cussen mach
hem antwerde ene stemme na dien
dat sine begerte soude gescien
die stemme seide alse dit soude wesen
selen dine wonden al genesen
mi donct wel dat si seide waer
het sijn nu wel leden ccc jaer
dat dese dingen gevellen
ende die riddere alse ict hore tellen
es hier int lant bi wien dat sal
die aventure inde nemen al
biden tekenen die wi hebben gesien
pensewi ende sijn in wane van dien
dat hine sien sal ende dat hi
in die lede sal becomen daer bi
ende sal onlange nadien
leven dat hem dit sal gescien
ende hine nutte te waren
els gene dinc in cc jaren
dan gi saget daer te hant
dat hi ontfinc van des pristers hant
ende ontbeit also te dier stede
des ridders comste alse wilen dede
symon naden hemelschen coninc
die hi in sine arme ontfinc
nu segt mi here wie sidi
ic ben van arturs hove antwerdi
ende geselle vander tevelronden
ende hi sciet danen tien stonden
omtrent middach heeft hi vernomen
wel xx ridders jegen hem comen
die enen doden riddere al dare
gevord brachten op ene orsbare
ende alsi die waerheit wisten das
dat hi van arturs hove was
lipen si hem alle op ter vard
ende hi rechte hem ten genen ward
die irst ane hem quam gevallen
ende stakene daer neder met allen
hine hadde meer te doene gene machte
het quamen op hem wel doe si achte
dine metten perde neder drogen
ende sijn paert te doet slogen
ende lodene met slagen soe onsochte
dat hi niet langer staen ne mochte
ende viel ter neder over sine knien
si haddene te doet geslagen bidien
ne ware datter quam bi aventuren
die goede riddere te dire uren
ende alse galaat sach dat perchevael stoet
onder soe vele ridders te voet
hi voerre in met groter vaerde
ende stac den irsten ter aerde
die glavie brac hi trac tswaerd saen
ende ginc allomme ende ombe slaen
soe dat hire genen gerochte
hine dedene vallen onsochte
ende dede soe daer tien tiden
dat nieman sijns dorste ontbiden
sine vloen alle harentare
ende hi vloe int foreest daer nare
alse die niet bekint wilde wesen
perchevael riep na hem binnen desen
ay edel riddere ontbeit mi nu
laet mi en lettel spreken jegen u
entie riddere reet wech ter vart
ende perchevael ne hadde geen part
ende volgede hem al te voet
daer quam een knape in sijn gemoet
op een groet swerd ors gereden
perchevale was soe tonvreden
hi hadde willen hebben gehat
vele pinen ende onwillen omdat
dat hi bi des knapen wille tpaert
hadde moge hebben te hem waerd
want hijs met crachte nine woude
ende bat dat hijt hem lenen soude
om te volgene bat gereet
den riddere die daer vore hem leet
hi antwerde dan mach niet sijn
in dar omden here mijn
perchevale was soe tongemake
dat hi viel neder om die sake
onder enen boem ende wel bleec ward
ende boet den knape sijn sward
ende seide nadien dattu
mi nine wils hulpen nu
ute deser anxteliker noet
ic biddi dattu mi slaes doet
dus mach min rouwe liden saen
alse die riddere sal verstaen
dat ic dor sinen wille doet bem
hine sal soe niet verdorperen hem
hine sal bidden over mi
die knape antwerde dat hi
niet en dade ende reet wech daer naer
ende perchevale bleef also droeve daer
binnen dien dat perchevael daer lach
inden groten rouwe hi sach
enen riddere comen gereden
die dat selve paert hadde bescreden
dattie knape voerde van daer
entie selve knape quam lopende naer
al tote perchevale wenende sere
ende riep ane hem ay live here
saechdi hier enen riddere iet liden
die mi ontfoert min rossiden
dat daer gi ombe baet mi
dat ict u leende dat heeft hi
mi met crachte genomen sonder waen
mijn here sal mi te doet slaen
ende perchevael antwerde heme doe
ic sagene wat weltu dat ics doe
here sittet op min rosside
mogedijt hem af winnen nu ten tide
ic wille dattet uwe si
hoe soutstu gewinnen seide hi
dijn rosside weder dan
hi seide ic sal u te voet volgen an
ende perchevael volgde hem te hant
ende seide tot hem als hine vant
her riddere betet vanden perde neder
ende gevet den knape weder
dien gijt hebt genomen qualike
die riddere liep hem op dapperlike
ende perchevael trac doe sijn sward
die riddere stac doer perchevaels part
soe dat perchevale met allen
ter eerden neder moeste vallen
entie riddere voer inden bosch thant
daer hine alre dics vant
ende perchevael riep an hem ter vart
gefalgirt riddere kert u herwart
ende vecht jegen mi ic ben te voet
die riddere reet wech metter spoet
perchevale warp sinen scilt neder
ende begonste sinen rouwe weder
ende beclagede hem sere das
dat hi ongevallegere was
dan enech riddere mach wesen dan
hi bleef sonder troest van enegen man
al toter midnacht al tongemake
tirst dat hi ward ontwake
sach hi een wijf vor hem staen daer
die tot hem seide daer naer
perchevale wat doestu hier hi seide
ine weet sonder dat ic beide
pardeloes haddic een part
ic soude wech varen metter vard
si seide wilstu geloven mi
ter steden daer ic vermane di
dattu sout doen minen wille al
ic sal di geven en part datti sal
dragen waer dattu wils wesen
perchevale waende van desen
jegen een wijf spreken ne mare
hi sprac jegen enen viant dare
ende alse perchevale horde daer of
daer hi sere af begeerde tgelof
hi seide hi ware bereet daer toe
beloefdijt mi dan seitsi doe
alse getrouwe riddere  ja ic seit hi
ontbeit dan seit si na mi
si ginc doe ten foreeste waerd
ende brachte hem een groet paert
dat so wonderlijc sward was
dat hem eysede daer af dor das
hi sater op nochtan nadien
alse die nine verstont tviants engien
si seide als hi op es geseten
perchevale en laet u niet vergeten
dat gi ene gichte sijt sculdech mi
ic saels wel gedinken seit hi
perchevael reet wech sire vaerde
binnen ere wilen wel drie dachvaerde
hi quam in een dal daer hi thant
een diep lopende water vant
dat paert wilde int water slaen
ende hem quam ene vrese saen
van over te vaerne om dat hi sach
dat daer nigeren gene brucge lach
ende om dattet nacht was toe
soe dat hem perchevael seinde doe
alse die viant geware ward das
dat hi metten tekene geladen was
metten cruce het was hem swaer
hi sloech int water daer naer
dalende in vremder manire
dwater blicte gelijc den vire
ende alst perchevael alsoe vant
hi ward wel geware te hant
dat hi was comen gereden
opten viant te dire steden
dat hine driven wilde te scerne
ende van zielen ende van live tonterne
die viant haddene bracht aldaer
hi beval hem onsen here daer naer
ende bat dat hine niet vallen lite
in quaden coringen no in verdrite
hi dancte daer doe sire genaden
dat hi hem so wel stont in staden
dattie viant daer van hem sciet
dat hine droech int water niet
daer hi in mochte hebben gevallen
ende ziele ende lijf verloren met allen
hem langede sere omden dach
om te wetene waer hi lach
doent dach was scone ende claer
entie sonne begonste scinen daer
was hi op enen wilden berch ende groet
dien die zee alomme besloet
ende was in een wste eylant
daer hi huus no casteel ne vant
hi vanter wilde beeste libaerde
vligende serpente ende lupaerde
daer hi vrese af hadde dat hi
sijn lijf mochte verlisen daer bi
maer hine hadde genen noet van dien
wildene die gene vorsien
die in eens veschen buke behilt zonas
ende daniele oec daer hi was
inden putte biden libaerden
bi preuscheiden no bi waerden
siet hi dat hi niet mach ontgaen
ende nieman dan god hem in staden staen
hi sach ene hoge roetse te hant
die stont midden in dat eylant
hi tijtde daerwaert nadien
dat hi waende den beesten ontflien
alsire quam hi ward geware
dat een serpent droech oppenbare
biden halse een clene libardijn
ende hilt metten tanden sijn
ende het gincker met sitten te hant
daer hi den berch alre hogest vant
daer na siet hi dat comt een groet libart
die sere drovet ende mesbart
ende sere na tserpent laget
die dat libardekijn wech draget
soe dattie libaert vechten begonde
jegen tserpent optie stonde
ende perchevale die quamer toe
ende stont te hulpen den libaert doe
om dat hem die liebaert int herte sijn
naturliker beeste dochte sijn
ende van edelren doene tot dien
van dat hire ane conde gesien
dan hem tserpent sijn dochte
hi decte hem soe hi best mochte
metten scilde want hi ontsach
dattet vier ute te werpene plach
hi sloecht tuscen sine oren ende het warp
tfier ut so groet ende soe scarp
dat hire hem met besingede mede
den scilt enten halsberch bede
het hadde hem noch mer gedeert
en hadde hem niet getrect achter werd
perchevale op hem liep al in een
dat den serpente wel sceen
hi gaf hem enen slach int hoeft
dattet hem was al gecloeft
ende het vel neder daer na dien
alse die libaert hadde versien
dat vor hem lach doet die beeste
hi dede perchevale soe grote feeste
alsoe als hise togen conde
perchevael dede af tier stonde
sinen scilt ende warpen neder
die verbernt was wech ende weder
ende hi dede den helm af toe
omdat hi sere verhit was doe
entie libaert was hem altoes bi
grote bliscap togende ende hi
was oec herde blide das
dattie libaert altoes bi hem was
ende hi streec den libaert des geloeft
over den hals ende over thoeft
ende seide dattene daermede
onse here gesint hadde ter stede
om met hem te sine tier ure
hi hilt over ene goede aventure
ende hi haddere alse goet geselscap an
alse an beeste moch hebben enech man
ende doe vernoide perchevale das
dat hi also lange allene was
maer dat hi ane onsen here
soe vaste hoepte erbermere
want hi was in die gelove doe
bat ende starker embertoe
dan enegen diemen vant
daer af igeren in enech lant
nochtan datmen lettel plach das
int lant danen hi geboren was
want in sijn lant in dien jaren
die liede van gales alsulc waren
was dat sake dattie vader siec lach
in sijn bedde entie sone sach
soe trac die soene twaerd al bloet
ende sloech wel sinen vader doet
die kinder haddens scande algader
als op haer bedde starf haer vader
dat lant was quaet ende vernoiert
daerna perchevale niet en antiert
ende alse perchevale daer hi lach
no scip no man no wijf ne sach
hi vertroeste hem an onsen here
ende bat hem oetmodelike sere
dat hine bewachte van coringen
ende hi seide te dien dingen
live here die gedoget dat ic quam
ter ordenen van ridderscape ende clam
ende mi vercoret daertoe
al wasics onwerdich doe
dat ic u seriant soude wesen
gehort mine bede van desen
dat gi nine gedoget dat ic kere
van uwen dienste vorwerd mere
dat ic mine zile bescermen moet
gelijc die goede kempe doet
die wel over sinen here vecht
alsemen hem eischet onrecht
daerna sach hi comen den libaert
daer hi over vacht te hem waerd
die jegen hem dreef grote feeste
gelijc ere der tamster beeste
die in die werelt mochte wesen
ginc hi vor hem licgen bi desen
dien nacht lach hi entie libaert
bi hem alse hi in slape ward
dochte hem dat hi twee vrowen sach
te hem comen daer hi in slape lach
dene sceen wel out van desen
dandere sceen niet out wesen
maer si was scone hem dochte dat
dat die ene op enen libaert sat
entie andere geseten was
op een serpent hem wonderde das
hoe dat si berechten mochten
die beesten die si gereden brochten
die joncste side di ontbiet bi mi
dijn here dattu gereides di
du moets mergen vechten waerlike
jegen den starcsten van ertrike
ende die alre meest tontsine es
werdstu verwonnen sijt seker des
dune sout mit enen lede niet sonder waen
te verliesen niet mogen ontgaen
maer du sout onteret sijn embermere
hi seide des gewerde god wie es u here
hi es die hoechste man seitsi doe
vander werelt ende hi verloesse alsoe
die andere sprac tot hem daer naer
die opt serpent quam gereden daer
ic beclage mi sere van u
want gi hebt mi mesdaen nu
ende jegen die mine oec mede
dies ic noit verdiende teneger stede
hi seide ic en hebbe u sonder waen
no nieman daer ict weet mesdaen
ic hadde in minen huse seit soe
ene beeste die mi diende embertoe
van merren dienste dan gyt kint
het was een vliegende serpint
dat in dese montange hier vloech
ende daert een libaerdekijn droech
daer sloechdijt doet sonder waen
nochtan en had u niet mesdaen
nu segt was di libaerd uwe doe
oft haddire so groet recht toe
dat gi sculdech te vechten waerd
jegen tserpent over den libaerd
sijn u die beesten so onderdaen
dat gise sonder redene moget doet slaen
hi seide vrowe tserpent no gi
en had niet mesdaen jegen mi
entie libaert en was mine niet
ne ware omdat alsmen wel siet
die libaert es van edelre manire
ende min quaets doende talre ure
dan tserpent dus halpic den libaerde bedi
dus mesdede ic u doe niet donke mi
en seldijs mi niet el doen seitsi doe
hi seide wat wildi dat ic u doe
ic wille dat gi werdet min man
over dat gi mesdaet daer an
dat gi min serpent sloget te doet
hi seide hine daets clein no groet
si seide gi sult want bedi
gi waerd min man vordien dat gi
manscap daet uwen here
ende om dat gi min man waerd ere
dan els iemans sone willic u
altoes niet quite sculden nu
maer ic versekere u van dien
waer ic u vinde onversien
ic sal u nemen ende na di tale
scietse te hant van perchevale
perchevael die vermoit was doe
sliep daerna toten dage toe
alst dach was hi bat also houde
onsen here dat hi hem woude
sinen raet sinden die hem ware
te sire zielen behoef orbare
hine waende niet begeven
gene roetse in al sijn leven
binnen dat hi in desen gepense was
sach hi op ende werd geware das
datter een scip quam met snelre vaerd
hi tijtde te hant daer waerd
hi sach dat hem wel dochte sitten
dat scip verdect was met witten
ende datter niet dan wit was an
hi vant int scep enen goeden man
na papen wis dies geloeft
met ere crone op sijn hoeft
ons heren name gemaect scone
in eene witte samitine crone
hi trac den goeden man bat naer
ende groetene alsi quam daer
die goede man vragede wie hi ware
ende wanen hi quam daer nare
hi seide dat hi van arturs hove was
ende hem nine conde berichten das
hoe hi daer was comen en ware
dattet ons heren wille ware
ic sciede oec gherne van deser stede
opdat ic mocht varen met u mede
metten gesellen vander tafelronden
die gevaren sijn nu ten stonden
in die queste van den heilegen grale
gi sulter ute comen wale
seide die goede man na desen
alst ons heren wille sal wesen
sagere onse here uwe bate an
dat gi elre waerd hi soude dan
u wel doen van hier daer gi sijt
hi hevet u nu hier ter tijt
tere prove gedaen om dat hi
u ondervinden wille oft gi
sijn goede seriant sijt hier ter stede
ende sijn warechtige riddere mede
na dien dat ter ordenen hort
om dat gi sijt comen so verre vort
ende soe hoge sijt verheven
gi moet u herte daer toe geven
dat si haer jegen den viant toge
soe hert dat haer gene dinc ne boge
ende laettise vallen in vresen
sone mogedi niet wesen
vanden vraien ridders sonder waen
die hen eer te doet laten slaen
in den camp eer si tenegen dage
onberecht liten haers heren clage
perchevael seide doe wanen sidi
ic ben van vremden lande seide hi
ende come u troesten ende sien
en es gene dinc van dien
daer gi noet raets af hebt wildi
u saken daer af ontecken mi
ic salre u raet wel geven toe
perchevale seide in sie niet alse hoe
dat dit mach sijn in eneger manire
want nieman en wiste mi hire
dan god ende ic ende al wisti des
gine wet niet hoe min name es
ic kinne u vele bat dan gi
selve waent perchevale seide hi
ende gine daet in langen dinc
in wist bat dan gi hoet ginc
alse perchevael heeft gehort nomen
hem bi sire namen es hi comen
toten goeden man ende bat genaden
hem te hant van sinen mesdaden
si spraken te gadere van vele saken
perchevale bequam wel sine spraken
ende alsoe dat hi bi desen
altoes gaerne wilde wesen
bedi hem soude niet gedinken
weder om eten no om drinken
daerna sprac perchevael an
in deser maniren den goeden man
live here oft u wille si
so biddic u dat gi bericht mi
van enen visione dat ic sach
in minen slape daer ic lach
die goede man seide ic saelt doen
nu vertrect mi u visioen
het geviel here seide hi
dat twee vrowen quamen te mi
in minen drome daer ic lach
daer ic die ene af comen sach
op enen liebaert gereden
die andere quam ter selver steden
op een serpent daer si op sat
doen vertelde hi hem dat
hoe die jonge vrowe hem sprac an
doen antwerde die goede man
bider vrowen die was geseten
opten libaert suldi weten
es betekent die neuwe wet
die gesticht es ende geset
op jhesuse christuse die selve vrowe
es gelove hope doepsel ende trowe
dese was jonger dat u dochte
dan die andere wesen mochte
niemanne en dar wonderen das
want si in gods passie geboren was
ende in sine verrisenesse
die andere hadde gewesse
lange geregnert hore na mi
dese vrowe quam spreken te di
alse tote haren kinde
dat si met goeder herten minde
hare kindere sijn alle goede
kerstine die plegen der oetmode
si dede wel die gelike das
jegen di dat si dijn moder was
alsi di boetscap brachte van dien
datti namaels soude gescien
ende si quam di secgen ende leren
van jhesus christus halven ons heren
dattu souts moten vechten
ende dattu di souts moten berechten
om te vechtene gewaerlike
jegen den starcsten kimpe van ertrike
dat es jegen den quaden viant
die den minsce doet sonde doen thant
ende waerdsture verwonnen mede
dune waerds niet quite met enen lede
ne mare du suls wesen
ewelike ontert bi desen
du sals wel verstaen hier bi
comt die viant boven van di
hi sal di bederven te samen
beide van zielen ende van lichamen
perchevale seide nu van desen
hebbic wel bericht gewesen
nu doet mi vander vrouwen weten
die opt serpint was geseten
ic saelt u secgen seide hi
daer es die oude wet betekent bi
tserpint daer si op sat tier uren
es qualike houdende di scrifturen
dat es felheit here dat wie
hoeftsonde hieten en de ypocrisie
dats die viant ende tserpint mede
die vel bi sire hoverdechede
dat si vanden serpente over di
clagede dan was niet bedi
dattu den serpente daets ne mare
dattu di seines al dare
die viant di gedragen brochte
diet cruce niet gedogen mochte
dat si tot di seide dattu
hare manscap gedaen hads vor nu
dat was eer du doepsel ontfinges
dattu anden viant hinges
ende alstu doepsel hads ontfaen
warstu den viant al ontgaen
ende hads manscap gedaen waerlike
den sceppere van hemelrike
mi donct wel ende es min raet
omden camp die di te vechten staet
waerdstu verwonnen sijt seker des
du moetse hebben datti belovet es
perchevael seide doe live here
waer wildi nu varen mere
nembermer luste mi sceden van u
u word becomen mi so wel nu
blieft noch om gode oft mach wesen
bedie ic hope van desen
dat ic hier van u hebbe gehort
te beter te sine embermer vort
die goede man seide ic moet gaen
ende hi sciet van danen saen
perchevale kerde ter roetsen te hant
daer hi den libaert dies blide was vant
na middach sach hi nederward
een scip met soe groter vard
oft alle die winde die wesen mochten
vore hen gejaget brochten
daer quam een storm vore gevaren
die springen dede die zeebaren
vreesselike in allen siden
tscip was verdect met swerter siden
perchevael ginc in dat scep te hant
daer hi die scoenste joncfrouwe in vant
die mochte sijn in ertrike
wel gecleet ende rikelike
si stont op ende seide vort
sonder groten tot hem dese wort
perchevael segt mi nu ter tijt
hoe gi in desen berch comen sijt
daer gi nembermer ter gere ure
ute en comt en doe grote aventure
ne mare gi sultere in sterven
ende van groten hongere bederven
perchevael antwerde hare te hant
sone waric geen loyale seriant
storvic van hongere sijt seker des
want die in soe hogen mans dienst es
alsic nu ben oec sekerlike
opdat hi dient getrouwelike
ic hope an gode dat hi sal
hebben sine behoeften al
ende alse die joncfrouwe dat horde
sine antwerde niet van enen worde
ende begonste ene andere tale
te hant jegen perchevale
si seide perchevael wetti
wat ic hier doe daer seidi
hoe kindi minen name nu
si seidi ic kinne vele bat u
dan gi waent ende ic bem
comen seitsi vort tot hem
al vanden wilden foreeste
daer ic die vremste en die meeste
aventure hebbe gesien
vanden goeden riddere gescien
die den witten scilt alsmen seget
met ere roder crucen draget
die noit was in eertrike
hi bat hare doe ernstelike
dat si hem seide wat dat was
si seide ic en doe niet das
perchevael gine belovet mi
bi ridderscape oec dat gi
minen wille sult doen al
weltijt ics u vermanen sal
hi belovet hare alse houde
mocht hi dat hijt doen soude
als die nine wiste jegen wien
hi die tale hilt van dien
ic was int wilde foreest seit si
daer ic den goeden riddere sach vri
twee ridders jagen na minen waen
om dat hise wilde doet slaen
ende si vloden met haesten groet
int water van vresen vander doet
ende die goede riddere reet naer
soe dat sijn paert verdranc daer
ende hi keerde weder doe
ende bleef behouden alsoe
nu willic dattu mi seges saen
hoe du sider heves gedaen
dattu hier quaems daer du
alse verloren moets blijven nu
het ne si datmen di hulpe des
du sies wel dat hier geen man en es
ende du moets ember ute varen
ofte hier sterven sonder sparen
ende dune machs niet ute en si
dat ic ute wille hulpen di
na dien dat mitti dan es
soe bestu mi wel sculdech des
te biddene dat ic nu daer toe
dattu ute comes hulpe doe
hi seide doe waendic daer nare
dat ons heren wille ware
dat ic ute quame ic sochte
om ute te comene dat ic mochte
anders en willic niet utgaen
si seide doe laet dit staen
segt mi hebdi heden iet geten
hi antwerde god moet weten
dat ic van gere aertscher spise
heden nine at in gere wise
maer hier quam te mi een goet man
daer ic soe groten troest ane nam
dat ic soe wel gevoed ben
biden worden die ic horde van hem
dat ic nembermer soude gedinken
no om eten no om drinken
indien dat mi wel gedochte
omden troest die hi mi brochte
si seide doe wetti wie hi es
hets een toverare sijt seker des
die can dinen van vele spraken
ende van enen worde hondert maken
gine sult een waer word van hem niet horen
geloefdi hem gi sijt verloren
ende gine comt nembermere
ute derre roetsen in genen kere
maer gi sult hier van hongere sterven
ende biden beesten bederven
die scoren sullen ende sliten u
gi hebter gesijn enen dach nu
ende twee nachte ende oec hi
daer gi hier af sprect jegen mi
en hevet uwes so vele niet gesocht
dat hi u tetene hevet brocht
ende het sal wesen scade groet
blivedi dus van hongere doet
bedie gi sijt so jongen man
ende so goeden riddere daer an
dat gi vele baten noch doen moget
u ende anderen met uwer doget
ende ic sal u wel hulpen dat gi
hier ute sult comen wildi
hi vragede wie si ware doe
ic ben ene joncfrouwe seit sire toe
die van den minen ontervet bem
ende ic hadde gesijn seitsi te hem
die riecste vrouwe van ertrike
en haddic niet al geellike
gejaget gesijn uter stede
van mire rechter ervechtechede
hi seide wie hevet u ontervet dan
si seide een rike machtech man
hi hadde mi in sine herberge daer toe
geset dat ic hem dinen soude doe
ende ic was soe scone ende soe claer
dat elken minsce over waer
wonder hebben mochte van dien
die minen lichame mochte sien
ende in die grote scoenhede
soe verhoverdic mi mede
vele meer dan ic sculdech was doe
ende ic seide een word daer toe
dat minen here nine bequam
daer hi op mi ward omme herde gram
dat hi nine wilde gedogen das
dat ic langer in sine geselscap was
ende hi jagetde mi van hem daer doe
arm ende ontervet daer toe
ende hine hadde noisint gene
ontfermecheit groet no clene
no van iemanne sekerlike
die hem hilt in mine gelike
ende hadde mi qualijc bericht saen
en had min grote sin gedaen
daer ic bi jegen hem began den strijt
ende hebbe op hem nu ter tijt
vele van sinen mannen genomen
die nu tote mi sijn comen
om tgeselscap dat ic hen doe
ende hebben hen gelaten alsoe
bedie dat ic hen geve al
dat si mi eischen groet ende smal
ende meer dan si connen visieren
ende ic hebbe in deser maniren
vergadert ende bracht an minen cante
vele ridders ende vele seriante
met algader harre maisniden
ende vele maniren van lieden
soe dat ic niweren te gere stede
en vinde goeden riddere no man mede
in doe hem van den minen bieden
om te sine van mire maisniden
ende om dat ic weet nu ter tijt
dat gi een goet riddere sijt
ben ic hier comen tote u
om te biddene om hulpe nu
ende gi sijt bi rechte in mine
hulpe nu sculdech te sine
na dien dat gi sijt nu ter stonden
geselle vander tavelronden
bedie als gire in ward gedaen
gi daet uwen eet sonder waen
ende sekeret bi uwer trouwen
dat gi vrouwen ende joncfrouwen
van hulpene niet sout falgiren
versochten sijt in gere manieren
perchevael liede daer wel gereet
dat hi gedaen hadde den eet
ende belovede hare alse houde
dat hi hare hulpen soude
si waren soe lange in die tale
onder hare ende perchevale
dat middach tier tijt was leden
ende die vrowe dede tier steden
een paulioen slaen alsoe houde
dat hen die sonne niet deren soude
ende alst daer geslegen was
die vrowe vermaende hem das
dat hire in sitten quame
dat hem die sonne nine mesquame
hi ginc int paulioen daer naer
ende sliep ene lange wile daer
als hi ontwaket worden was
hi stont op ende bat na das
datmen hem tetene gave
men berechtene soe daer ave
dattie vrowe ende hi saten
thant daer ter neder ende aten
alsmen perchevale drinken gaf
ende hi werd geware daer af
dat wijn was dat hi dranc hem dochte
groet wonder wanen hi comen mochte
want men genen wijn doe int lant
dan in alte rike stede ne vant
hi dranc vanden wine so dat hi
meer dan redene verwermde daer bi
hi sach optie vrowe daer naer
si dochte hem scone ende claer
dat hi noit in ertrike
gesien hadde haers gelike
soe dat si hem soe scone dochte
dat hise van minnen besochte
ende bat dat si sine wesen soude
want hi al hare wesen woude
ende si ontseide doe daer al dat
embertoe wat soe hi bat
omdat sine in desen
embertoe heter wilde doen wesen
ende hi bat hare al in een
alsi sach dat hi verwarmt sceen
si seide doe perchevale sciere
ine does in gere maniere
dat gi mi bid het ne si
dat gi te voren gelovet mi
dat gi mi sult wesen dan
ene hulpe jegen alle man
ende niet en sult doen dan al
van dat ic u bevelen sal
alse getrouwe riddere ende na dien
sal ic uwen wille laten gescien
gine begert mi niet soe sere
ine begere u noch vele mere
ende hi gelovet doe hare
ende si dede maken daer nare
een rikelike bedde daer si
op ginc licgen ende mede hi
ende alsi dus bider joncfrouwen lach
ende hem decken soude hi sach
optie eerde licgen sijn swerd
soe dat hi der crucen geware werd
dat anden appel vanden swerde stont
soe dat hi een teken maecte ter stont
vander crucen ane sijn vorhoeft
ende hi sach te hant des geloeft
dat paulioen risen neder
ende opcomen een vuel donker weder
ende een dlelijcste dier daer hi lach
dat hi nie met ogen ane sach
ende het roec daer soe vule toe
dat hi in die helle waende sijn doe
doe riep hi lude ende sere
jhesus christus wel live here
bi dire groter genadechede
en laet mi niet bederven terre stede
hi ontede sine ogen daer naer
hine sach niet een twint daer
van dat hi daer hadde gesien
ende hi sach in die zee nadien
een scip gelijc alse hi te voren
gesien hadde als gi mocht horen
ende si seide doe tote perchevale
gi hebt mi verraden met uwer tale
ende si sloech in die zee daer naer
ende haer volgede een tempeest so swaer
dattie zee sceen verwoeden scire
ende ontsteken van vlamme ende van vire
ofter hadden gesijn gemeinlike
alle die vire van ertrike
ende tscip voer met so groter vaerd
alse enech wint vaert ter zee waerd
alse perchevale dit hadde vorsien
hi ward so bedroeft van dien
hi seide ic ben doet ende trac sijn sward
ende wonde hem daer metter vard
doen seide hi droeffelike
soete here van hemelrike
dits die bote daer af ic jegen u
aldus hebbe mesdaen hier nu
ende hi vant hem selver al naect dan
sonder dat hi enen broec hadde an
hi sach sine wapine tere stede
ende sine cledere tere andere mede
hi seide ic ben keytijf ende onwaerd
ende mesdadech te gode waerd
ende ic was bracht nu haestelike
in selken poente dat ic nalike
den magedom verloren hadde daer
dien ic nembermer vercrege daer naer
alse hi enewaerf verloren es
ende hi was vele drover des
dan god te hemwaerd mocht sijn gram
dat hem dese dinc mesquam
perchevale cleetde hem ter vart
ende ginc daer na ter roetsen ward
ende bat onsen here daer naer
dat hi hem raet soude sinden daer
daer hi vinden mochte mede
troest dor sine ontfermichede
aldus was hi aldore dien dach
optie roetse daer hi doen lach
gewont dat hi nine mochte gaen
ende hadde vele gebloet sonder waen
als die nacht quam hi ginc licgen daer
op sinen halsberch ende dede daer naer
sine bedinge nerstelike
tonsen here waerd van hemelrike
ende stopte doe sine wonde
ende bleef in bedingen tier stonde
dat hi sach den claren dach
alse over ene side der roetsen sach
entie zee op dander side
hem bedachte ter selver tide
hoe hem die viant belogen
hadde daer ende oec bedrogen
in ere joncfrouwen gelike
hi seide ic ben doet gewaerlike
god onse here en sta mi in staden
bi sire groter genaden
binnen dat hi in derre talen was
sach hi op ende ward geware das
dat dat scip daer quam dat hi vor dien
anderwerven hadde gesien
daer die gode man was comen
hi was blide als hijt hadde vernomen
ende hi groette den goeden man
als hi metten scepe quam an
die goede man seide wat doedi
aermelike antwerde hi
bedie het gebrac wel clene
mine hadde bedrogen ene
joncfrouwe ende hadde mi met allen
in hoeftsonden doen vallen
ic waense mi sinde die viant toe
om mi te bedrigene alsoe
ende ic waer gehonnert sonder waen
en hadde dat teken vanden cruce gedaen
dat ic maecte vor min hoeft
in dien tiden des geloeft
dat ic licgen soude bi hare
ende hi telde hem daer nare
alsoe alst hem gescepen staet
ende seide live here gevet mi raet
ic hads noit so groten noet alse nu
hi seide perchevale salstu
allen tijt te leerne wesen
en bestu niet vroet van desen
en mochstuse niet kinnen daerbi
dat dijn seinen verloeste di
nenic niet here seide hi
om gode berechtes mi
wie si es ende van welker stede
ende wie die rike man es mede
dise onterft heeft jegen wien
si mi heeft gebeden van dien
dat ic hulpen soude hare
die goede man seide daer nare
die joncfrouwe dat was die duvel
die bi hoverden vanden hemele vel
die onser irsten moder dede
den appel biten ende eten mede
ende du wets oec wel waerlike
dat si vecht eenperlike
jegen hen die den heilegen geest hebben binnen
hoe sise mach nu verwinnen
perchevale seide nu benic das
vroet dat dit die kimpe was
daer ic jegen moeste vechten
in hadde mi niet mogen verrechten
jegen den kimpe no geconnen
ne mare ic ware verwonnen
maer dat mi gaf hulpe ende volleest
die gratie vanden heilegen geest
hoe dattu heves sprac di goede man
noch gevaren hoet di vort an
bedie valstu nu anderwarf
dune vins niet als di bedarf
die di weder opheft alse haestelike
alst nu dede bi gelike
hi troestene te wel doene sere
ende seide dattene onse here
cortelike soude senden hulpe daer
doe verloes hi den goeden man daer naer
sonder dat hi ene stemme horde
tote hem secgen dese worde
perchevale hets soe comen dattu
den viant heves verwonnen nu
ganc in dit scip nu ter uren
ende vare daer di sinden daventuren
ende wattu hors ende wattu sies
altoes en vervaerdi niet dies
soe waer du vars van deser stede
sal god sijn in dijn gelede
ende du sals cortelike tot dien
bohoerde ende galate sien
dat sijn die liede die du
meest begers te siene nu
ende hi ward soe blide in sijn gedochte
dat hi niet blider wesen mochte
hi dancte daer inhertelike
den here sere van hemelrike
hi ginc int scip dat te hande
ter vart daer ginc vanden lande
nu sal ic swigen van perchevale
ende van lancelote houden tale
die metten goeden man was bleven
die daer hem doe hadde gegeven
soe bescedene antwerde van dien
dies hi hem vragede daer van drien
nu seget der aventuren sage
dattie goede man drie dage
lancelote met hem dede wesen
ende vermaendene bi desen
wel te doene ende seide hem bloet
dat secgic u wel her lanceloet
dat over niet es dat gi vard
in die queste gine begaerd
u te hoeden van hoeftsonden
ende uwe herte in allen stonden
te treckene vander weldechede
ende vander werelt onsuverhede
bedie gi wet wel sonder waen
dat u niet te staden mach staen
tridderscap van deser queeste
sonder die hulpe vanden heilegen geeste
die met u moet sijn tallen uren
suldi vinden die aventuren
dat dese queste was bestaen
dat was wet wel al sonder waen
om te wetene vanden grale iet
vanden wondere datter af es gesciet
dat onse here belovet hevet
den besten riddere die levet
ende den warechsten die sal
van dogeden liden over al
ende van ridderscape mede
waer hi comt in elker stede
alle die vor hem hebben gewesen
ende die comen selen na desen
gi saget in sinxendage dat
dat hi int vreesselike sitten sat
daer noit nieman in sat vordien
hem ne moester af mischien
dits die grote libaerd die sal
binnen sinen live gaen vor al
dat ertsce ridderscap sonder waen
ende als hijt al sal hebben gedaen
sal hi laten dit ertsche abijt
ende sal varen na dien tijt
metten ridderscape van hemelrike
dus vorseit merlijn oft derre gelike
niet bedi al es vromechede
in hem ende grote stouthede
meer dan in enen anderen man
viel hi in hoeftsonden nochtan
sone soudi in dese queste mogen
nember dan een riddere dogen
die dienst daer gi in sijt diet wel besiet
hine behord ten ertschen dingen niet
mare ten hemelscen ende bedien
mogedi wel merken ende besien
die tesen dienste wille bestaen
ende volmaectelike daer in gaen
hi moet hem suver eer maken
van allen eertscen saken
dan mach hi dese queste gripen an
es hi van cranken gelove dan
dat hi bi crachte waent doen mere
dan bi gratien van onsen here
wet wel dat hi met lettel eren
van der questen weder sal keren
lancelote bequamen wel die worde
die hi vanden goden man horde
ende hilt over goet daernaer
dattene onse here hadde bracht daer
ende hoepte dat hi van desen
al sijn lijf te beter soude wesen
opten viften dach alsi hadde gehort
messe quam hi al gewapent vort
ende bat den goeden man sere
dat hi over hem bade onsen here
dat hine nine lite neder
in die sonden vallen weder
ende hi sciet van hem ter vard
ende reet ten foreeste ward
hi gemoette enen knape daer nare
die hem vragede wi hi ware
hi antwerde ic ben lanceloet
in soeke u no clein no groet
seide di knape want gi sijt
die quaetste riddere die leeft nu ter tijt
wat wetti seide doe lanceloet
hi seide ic weet wel al bloet
gi sijt die gene die stille laget
daer gi theilege grael comen saget
daert oppenbare miracle dede
gine porret u niet vander stede
niet meer dan oft dare
een menestreel comen ware
en trouwen ic saget seide hi
ende ic en verporde niet mi
dats mi leet dat mi es gesciet
die knape seide mine wonders niet
bedie gi toget wel daer an
dat gi doe waerd geen goet man
noch werachtech riddere ende waerd
maer dat gi doe een viant waerd
ende om dat gi hem min no mere
dan u selven ne daet gene ere
sone wondert mi dan niet
ofter u scande ave gesciet
quaet gefalgirt riddere van desen
soe mogedi harde drove wesen
soe gi diemen hilt claerlike
over den besten riddere van ertrike
over den quaetsten gehouden sijt
diemen niweren weet nu ter tijt
hine wiste wat daer secgen toe
want hi hem besculdecht kinde doe
van al dattie knape seide daer
lanceloet seide tote hem daer naer
du sals secgen al dinen wille
ende ic sal horen ende swigen stille
want riddere niet sculdech en es
te belgene sijt seker des
om tale di knape mach bringen vort
hine seide alte dorperlike wort
die knape antwerde gi sijt
te horne comen nu ter tijt
wel soe sidi betoverd van hare
die u ne hevet no lief no mare
gi hebt alle eertsche ere
om hare verloren nu mere
ende sijt daertoe comen sonder waen
dat gi alle scande moet ontfaen
lanceloet en antwerde niet te desen
want hi wilde wel doet wesen
die knape sciet van hem al daer
ende lanceloet voer wech wenende daer naer
ende biddende sere onsen here
dat hine geleitde vort mere
in steden daer hem goet af quame
beide ter zielen ende ten lichame
hi siet dat hi heeft sonder waen
jegen gode soe vele mesdaen
en doe genade van onsen here
hine gebeteret nembermere
omtrent middach werd hi geware
ene hermitage ende hi vor dare
hi beette ende ginc in te hant
als hi ten ingange quam hi vant
enen man van religione
sittende in wel droven doene
ende wenende harde sere
ende seide ay god live here
waer omme hebdi dit gedoget nu
vanden genen die so lange diende u
lanceloet groette den goeden man
ende hi sprac hem aldus an
god houde u seit hi live here
dies hebbic nu te doene sere
antwerde die goede man hem
bedie en doet hijs niet ic bem
in vresen dat mi di viant sal
altehant te hemward trecken al
god verloesse u van uwen sonden
daer gi nu in sijt want gi nu ter stonden
wers gevaren hebt dats mi leet
dan enech riddere dien ic nu weet
hi ginc bat inwaerd ende hi sach
waer een out man doet vor hem lach
die een wit clene himde hadde an
ende daer lach biden doden man
ene scarpe hare ende lanceloet
vragede hoe die man was doet
ine weets niet antwerde hi
maer hine es niet donket mi
na sire ordinen gebode
noch na onsen herre gode
want hi niet heden den dach
in sulken abite sterven ne mach
hine hebbe bi enegen onmaten
sine ordine nu gelaten
ende ic ben in vresen des
dat biden viant gesciet es
dine te sceerne heeft gedreven
ende genomen dus sijn leven
ende hets grote scade van desen
bedie hi heeft gewesen
in ons heren dienste xxx jaer
lanceloet seide tot hem daer naer
hier machmen grote scade horen
dat hi dien dienst heeft verloren
ende dattene in sulker outhede
die viant soe tonder dede
doen ginc die man ende nam
ene stole ende een boec ende quam
in die capelle ende al te hant
begonsti sweren den viant
die groet ende eyselijc daer quam dan
het ne hadde en geen man
soe vroet in die werelt gewesen
hine hadde hem vervart van desen
die viant seide wat wilstu
du heeft mi sere gemoyt nu
ic wille dattu mi seges seidi
hoe dat min geselle nu doet si
ende ofte die ziele behouden es
ofte verloren berechte mi des
doe gaf hem antwerde die viant
met eyseliken worden te hant
hi es behouden ende doe seide
die goede man al sonder beide
ic wane du mi liges van desen
bedie het ne mach niet wesen
bi onser ordinen dat sulc man
linen hemde mach hebben an
ende diet draget sonder waen
brect sine ordine daer met saen
ende als sine ordine brect een man
ende hi daer in stervet dan
hine stervet niet wel donke mi
du wets dat wel antwerde hi
dattie gene di hier leget doet
edel man was ende van geslechte groet
ende die grave vanden vale
dien du oec kinnes wale
hi begonste tenen tiden
op enen sinen neve striden
die aggarans geheten was
ende als arragans geware werd das
dat hi tonder moeste gaen
van den stride hi bat alsoe saen
sinen oem die hier leget doet
ende togede hem soe sinen noet
dattie oem te hant om di dinc
ute sire hermitagen ginc
om metten neve te gane
ende hem in staden te stane
int orloge jegen den grave dan
ende nam die wapine weder an
ende deet soe wel sonder waen
in dien strijt dat werd gevaen
die grave optie derde dachvard
daer soe toe gesproken ward
datter pays gemaect was af
ende die grave sekerheide gaf
dat hi nembermer vort an
orlogen ne soude den goeden man
die goede man kerde weder te hant
daer hi sine hermitage vant
ende ginc dinen onsen here
alsi hadde gedaen ere
ende die grave die bi hem was
tonder gedaen alsict las
hadde twee neven dien hi bat
opten goeden man te wrekene dat
si quamen hier ende si vonden
int secreet vander messen ter stonden
den goeden man al sonder waen
dien si in dien poente niet dorsten slaen
ende si slogene om dit doen
hier vore in dit paulioen
daer hi uter capellen quam
si lipen hem op harde gram
met getrecten swerden beide gader
maer god die hemelsce vader
bescermde soe den goeden man
al dat si op hem slogen dan
ne deerde hem clein no groet
nochtan was hi al bloet
in sinen clederen vor hen lieden
want hare slage mochten niet dieden
meer dan een man sloge slage
op een haenbelt dat vor hem lage
si slogen ende oec staken
dat haer swaerde te stucken braken
nochtan mochtsine niet doen bloeden
doe begonsten si verwoeden
ende si seiden si soudene sciere
daer verbernen in enen viere
ende ontstaken een vier dare
ende daden hem af die hare
ende als hi naect vor hen was
hi scaemde hem sere das
ende bat om een cleet daer hi mede
decken mochte sine lede
dat sine nine sagen scamelike
si antwerden hem wredelike
hine soude vort an te genen dagen
no weder linen no wllen dragen
ende hi sprac al lachende sciere
waendi mi doden met desen vire
gi sijt ember doet seiden si sere
hi seide doe gebiedet onse here
dat ic sterve hets wel di wille mijn
ende salic sterven het sal mer sijn
bi sinen wille dan bi anderen saken
dit vier dat gi hier doet maken
ne hevet niet sulke cracht over mi
datter een haer af besinget si
ende dese werelt en hevet inne
geen linen dat es soe dinne
al haddict gedaen ane nu hier
ende gingicker mede in dit vier
het ne soude niet argeren dan
si hildent over favele daer an
ende die ene seide daer nare
hi soude proven oft waer ware
hi dede hem sijn hemde an doe
ende warpene int vier daer toe
ende alse dat vier utginc si vonden
den goeden man doet tien stonden
ende sijn vleesch gans ende claer
alse gijt vor u moget sien daer
ende dat hemde en es anders niet
gearget dan gijt vor u siet
si worden sere vervaerd van dien
tirst dat si dat hadden gesien
ende brachtene in dese plaetse daer nare
ende met heme sine hare
hierbi mogestu seker sijn des
dat dese man behouden es
hi keerde met tempeeste weder
ende velde grote bome neder
doe was blide die goede man
ende sprac aldus lancelote an
nu heeft onse here sonder waen
hier scone miracule gedaen
an desen man daer ic af ere
besorget was harde sere
dat hi in hoeftsonden doet ware
lanceloet seide tot hem daer nare
wie was die jegen u sprac nu
in sagene niet secgic u
maer sine tale hordic die was
soe vreesselijc dat mi dochte das
dat dine daer spreken hoerde
hem mochte ververen vanden worde
die goede man seide live here
nieman en es tontsine mere
dan hi want hi es die gone
die quaet te radene es gewone
dattie sinen raet wille kisen
ziele ende lijf mach verlisen
doe wiste lanceloet wel wat was
doe bat die goede man lancelote das
dat hi hem den doden lichame
hulpe wachten na dat es betame
ende hi met hem bleve al dare
tot dat hi ter eerden gedaen ware
ic doet gerne antwerde hi
ende dat god hier dede comen mi
des benic utermaten blide
ende hi ontwapende hem tien tide
ende ginc sitten biden goeden man
die hem aldus daer sprac an
en sidi niet lanceloet jaic here
wat soecti dan gewapent dus sere
ic soeke die aventure nu
van den heilegen grale secgic u
gi moget u des soekens bewinden
maer gi sijt gefalgirt int vinden
want het quam vor u ende nochtan
haddi de macht niet dat gijt saget an
niet te meer dan gesien can
een swere vor sijn ogen een blint man
niet bedie het hebben te vele stonden
liede gelegen in hoeftsonden
langen tijt sijt seker des
die onse here die gewarech licht es
weder riep alsi hem kinnen
int herte hem selven ende minnen
onse here nes niet traech ne mare
gewillech tontfane den sondare
alsi hem hevet alsoe berect
dat hi met herten an hem trect
oft met gepinse oft dattie gone
hem goede gewerke set te done
onse here comt te hem ter vart
ende vint hi die herberge beward
ende suver van sonden alsoe
hi sculdech es te sine embertoe
onse here vart inden gonen
te hans herbergen ende wonen
dit seide die goede man saen
lanceloet dit doe ic di verstaen
om dijn leven dattu in sonden
gelegen heves tallen stonden
sint dattu in dordine ginges
dattu ridderscaps ontfinges
in di waren geherberget naturlike
alle dogeden gemeinlike
in weet niet wie van desen
dine gelike mochte wesen
du hads in di geheellike
caritate soe naturlike
hadstu gehad al die rijcheden
die al die werelt hevet heden
du hads wel lude ofte stille
dorren geven om dijns sceppers wille
die heilegeest was ontsteken in di
soe dattu waers al gewellich daer bi
dattu wel wils orbaren
die dogeden die in di waren
dusdaen waerstu ende dus geraect
eer du riddere waers gemaect
daerna alse die viant sach
die grote doget die an di lach
ende alle ertsce dogeden vant
in di hi pinsde doe te hant
het soude hem sere vromen
mochte hi enechsins comen
dat hi di mochte bi enegen saken
quite van desen dogeden maken
ende pensde alsoe houde
dat hi di eer bringen soude
te valle bi wive in hoeftsonden
dan el iweren met te dien stonden
onse irste vader als wi lesen mogen
was biden wive bedrogen
so was die coninc salemon toe
di was die vroetste di levede doe
soe was die starke samson
ende die sconc absalon
waren alle bi wiven bedrogen
dattie jeesten wel togen
dus trac die viant bi sinne
in genoevren der coninginne
ende hi porretse oec daertoe
dat si gerne op di sach doe
ende alstu des wards geware
du penses weder om hare
soe dat te hant di viant di scoet
met sinen scichte daer hi di vant bloet
soe dat hi di vallen dede
inden wech der onsuverhede
daer men beide bi verliset
ziele ende lijf daer menne kiset
alse dit was nam di te hant
al dine sinne die viant
ende du penses in di selven ter vard
dattu niweren toe waers ward
dune hads dinen wille van hare
die soe scone was ende oppenbare
alse die viant hadde verstaen
dattu hoeftsonden hads gedaen
met gepense ende met wille
doe quam hi al binnen der sille
ende voer algeel in di
daer du onsen here verloes bi
die di lange hadde gevoet
ende in dogeden behoet
ende du hads te hoefde bracht wale
die avonture vanden grale
dune waers niet al blint comen
vorden here die wi dicke nomen
maer du soutstene gewaerlike
gesien hebben oppenbaerlike
dit hebbic di geseit bedi
om dat ic so drove ben dor di
dattu best geonnert soe sere
waer du comes embermere
niet bedi dune heves sonder waen
niet soe vele gedoelt no mesdaen
wiltu van dinen mesdaden
met goeder herten bidden genaden
dengene die di verheven
soe hoge hadde in dit leven
dat hi di makede sinen seriant
dune sout genade vinden thant
maer ne doestut niet lude no stille
met goeder herten met goeden wille
ic en rade niet dattu
in die queste vorder vars nu
om dattie queste nine es
van ertschen dingen sijt gewes
maer van hemelscen sonder waen
ende die besondecht daer in wilt gaen
sine doen gene besechede
dan sire an doen dulhede
ja achter lande harentare
die goede man sweech daer nare
ende sach op lancelote die doe
soe sere weende embertoe
als oft hi die doet vor hem sage
dit mindi sere in dien dage
ende hi vrachden alsoe saen
oft hi iet te biechten es gegaen
sider dat hi in die queste vel
hi seide jahi ende alsoe wel
al sijn wesen daer ter stede
verteldi hem daer oec mede
di goede man seide versaecht u niet
es dat sake dat onse here siet
dattu sijns soe vele roecs
dattune met goeder herten soecs
hi sal sine gratie sinden di
ende van di maken sinen tempel daer bi
dattu sine herberge suls wesen
ende in di herbergen tot desen
si gingen onder hen tween eten doe
ende daerna slapen alsoe
sander dages alsi met weerden
den doden hadden gedaen ter eerden
doe werd hi geware das
dat lanceloet gewapent was
hi seide lanceloet ic bevele u
in rechter penitentien nu
dat gi an doet ende draget an
dese hare vanden goeden man
daer sal u al goet ave gescien
bedie gine sult binnen dien
dat gise an draget te gere stonde
doen en gerehande hoeftsonde
ende gi moget scire bi desen
tallen tide versekert wesen
en et geen vleesch no drinct wijn
binnen dat gi in die queste sult sijn
ende hort elker dagelike
ons heren dienst oetmodelike
in allen steden daer gi sijt
als gi daer af moget hebben tijt
lanceloet ontfinc te doene tien stonden
in penetensien van sinen sonden
ende hi dede die scarpe hare an
ende sine cleder daer boven nochtan
ende wapende hem al boven daer
ende nam orlof anden man daer naer
die lancelote bat wel sere
om wel te done vort mere
ende dat hi boven alle sake
elke weke biechte sprake
dus reet hi ten bosche waerd
ende gemoette in sine vaerd
ene joncfrouwe die gereden quam
op een part als sine vernam
seit si riddere waer vaerdi
in weet werward antwerde hi
sonder daer mi daventure
sinden sal dart mi gebure
te vindene dat ic soeke embertoe
ic weet wel wat gi soect seitsoe
bedie gi waerter vor desen tijt
narre dan gire nu sijt
ende gi sijtter narre nu
dan gi noit waerd eer secgic u
mogedi u houden sonder waen
alsoe alse gi nu hebt gedaen
live joncfrouwe antwerde hi
die twee dinge die gi segt mi
donken mi contrarie wesen
en roeke u niet van desen
gi sulse noch oppenbare sien
in secge u nemmeer van dien
want gi sult hier na wel verstaen
wat ic hebbe geseit sonder waen
lanceloet vragede doe hare
oft daer iweren enech huus ware
daer hi herbergen mochte doe
daer ne ware geen seit si doe
maer gi sulter vinden morgijn
sulke alse uwe bedorfte sal sijn
ende selet raet vinden dan
van dien daer gi nu twifelt an
hi sciet vander joncfrouwen te hant
ende voer daer hi ene cruce vant
ten ingange van ij wegesceden
ende hi beette daer ter steden
om dat hi wilde bliven daer
hi dede sijn gereide af daer naer
ende ontbant sinen helm na dien
ende knielde over sine knien
ende hi bat oetmodelike
onsen here van hemelrike
dat hine vort tallen stonden
behoede van te vallen in sonden
alse sine bedinge was gedaen
leidi sijn hoeft op enen steen saen
hi sliep te hant alse die was doe
moede van pinen ende van vasten toe
ende hem dochte daer hi in slape lach
dat hi enen libaert vor hem comen sach
met sterren beringet scone
op sijn hoeft ene goudine crone
ende met hem quamen vij coninge
ende twee ridders inden ringe
si anebeetden dat cruce doe
ende dadenre hare bedinge toe
si saten daer neder ende altehanden
hiven si op daer hare handen
ende baden genade oetmodelike
den here van hemelrike
ende si seiden allegader
gebenedijt here live vader
wi bidden dat gi ons comt besien
ende geeft ons elkerlijc na dien
dat hi verdient hevet jegen u
ende doet ons in die herberge nu
daer wi te sine geren soe
ende si saten neder doe
doe sach lanceloet den hemel ontaen
ende enen man daer ute gaen
die in sijn geselscap hadde daer
vele ingele ende brachtese naer
tote henlieden daer beneden
ende benedietse daer ter steden
ende seide tot hen lieden gi sijt
getrouwe kimpen nu ter tijt
mine herberge es gereet u
vard ter vard in di bliscap nu
die u niet en sal falgiren
doe sprac hi in deser maniren
den oudsten van den ij ridders toe
die goede man ende seide doe
vlie van mi want ic hebt al
verloren dat ic di beval
du sals mi minen scat keren
oft neen ic sal di onteren
alse die riddere dat hadde gehort
hi bat drovelijc genade vort
entie goede man seide hore mi
wiltu noch salic minnen di
ende wilstu ic saldi haten
mettien heeft hine gelaten
ende sprac ten jongen riddere ter vaerd
dien hi verwandelde in enen libaerd
ende vlogele gaf hi hem toe
ende seide dat hi vligen mochte doe
soe dat sine vlederike
soe groet worden haestelike
datter met bedect wesen mochte
alle die werelt alse hem dochte
als hi hadde gevlogen daer mede
soe vele dat wonderlijchede
alder werelt dochte wesen
hi vloech in di wolken na desen
ende die hemel ontede daer
ende hi vloger in daer naer
alse lanceloet den dach hadde gesien
hi beval hem onsen here na dien
ende seide daer doreoetmoedelike
ic danke u here van hemelrike
dat gi mi hebt verloest van die
scanden die mi hadden moten gescien
en hadde gesijn u genadechede
ende ic bidde u here mede
dat gi mi vort wilt geleden
ende vanden goeden wege niet laet sceden
hi dede sine wapene an
ende sat op ende voer van dan
hi reet onlange ende hi vernam
enen riddere die jegen hem quam
wies wapine hi hadde gedragen
hi seide heme al sonder vragen
hoetti jegen mi lanceloet
hi liep op hem met haesten groet
ende stac daer al dore gerede
den scilt enten halsberch mede
ende lanceloet stakene soe weder
dat hi viel ter eerden neder
ende hi nam sijn paert ende bant
an enen boem al daer te hant
dattie riddere vinden mochte
waer dat sake dat hijt sochte
ende lanceloet sciet van danen doe
ende reet wech toter nacht toe
soe dat hi opten avont quam
daer hi ene herberge vernam
ende ene hermitage dan
ende daer hi staende sach enen man
dine herbergede ende vragedem vort
oft hi vesperen hadde gehort
hi seide hine hadde van dien
dage man no wijf gesien
sonder dat hi enen riddere vernam
die des dages in sijn gemoet quam
hi vragede lancelote te hande
wanen hi quame ende ut wat lande
hi seide hem al sijn wesen doe
ende vertelde heme daer altoe
dat hem vanden heilegen grale
te voren was comen altemale
die goede man dine sach wenen
bat hem dat hi hem sijn menen
seide ende biechte jegen hem sprake
ende hi leitdene om die sake
in die capelle entie goede man
horde lanceloets biechte dan
ende lanceloet bat hem op genaden
dat hine soude nu beraden
alse die goede man hadde gehort
lanceloets biechte ende sine wort
hi vertroestene met goeder sprake
daer lanceloet af was tongemake
troestine wel doe seide hi
live here nu geraet mi
doe antwerde die goede man
ic doet gerne segt mi dan
mi dochte tnacht daer ic lach
in minen slape dat ic sach
enen man comen voren mi
met sterren beringet ende hi
hadde met hem vij coninge
ende ij ridders ende al die dinge
teldi hem nadien
alsoe als hise hadde gesien
die goede man seide lanceloet
te dire stede mochtu sien al bloet
die hoechede van dinen geslachte
dat wilen was van groter machte
ende van wat lieden dattu
best comen daer ane leget nu
grote betekenesse sonder waen
die ic di nu wille doen verstaen
xlij jaer na die passie ons heren
na dat ons die jeesten leren
ginc joseph van aramathie
die edel riddere entie vrie
predeken die kerstine wet
daerne god toe heeft geset
hi vant in die stede van sarras
enen coninc die heiden was
die evelac was geheten
hi hadde dat suldi weten
orloge jegen enen coninc
die machtech was in alre dinc
soe dat joseph sulken raet gaf
den coninc evalac daer af
daer hi bi verwan sinen viant
doe ward hi kersten al te hant
alsem was gevallen die dinc
hadde evalac enen swaselinc
seraphe was die name sijn
binnen dat hi was heidijn
ende sijn name werd geheten nadien
dat hi kersten werd naeschien
ende hi dede harde wel daer naer
alset sceen wel oppenbaer
want hi sint soe wel met gode was
dat hi hem daer bi onste das
dat hi hem vanden heilegen grale
die verhoelne dinge altemale
toende ende die oec vordien
noit riddere en hadde gesien
het ne hadde joseph gewesen
ende het geviel lettel van desen
datse enech riddere gesach
soe dat daer nae evalac lach
op enen nacht ende hem dochte dat hi
in enen drome was daer bi
van enen sinen neve die was
nachiens soene daer ic af las
ende sach comen in dire manire
negene flumen herde scire
ende van harder groter machte
soe dat van ere groette waren die viij
ende van ere diepte int opsien
entie negende was van dien
meerre ende diper twaren
dan die andere viij waren
ende si liep soe sere daertoe
dat nieman mochte gedogen doe
ter stede daer die flume began
was si soe torbel te scouwen an
ende dicke alse goer ne mare
si was in die middelt clare
ende int aleinde daer naer
was si vele claerre dan daer
ende si was van so soeter smake
int drinken dat si bi dire sake
niemanne versaden mochte
dat si soe goet te drinken dochte
die negende flume was dusdaen
den coninc dochte daerna saen
dat vanden hemele quam een man
met ere scoenre gedane dan
ende dwoech in dat bat te hande
beide sine voete ende sine hande
ende hi dede al dire gelike
in die viij flumen gemeinlike
ende alsi ter negender quam
hi dwoech daer in alsict vernam
voete ende hande bede
ende al sinen lichame mede
ende daer die flume af quam die goene
was cylidoen naschiens sone
dien god sinde onse here
hier int lant wilen ere
omdat hi soude confunderen
die onsen gelove willen deren
hi conste alden loep vanden planeten
ende vanden sterren daerbi suldi weten
dat hi quam al om bevaen
met sterren weder sonder waen
ende dus was die irste van dien
die in scollant was naschien
die vroet was van groter wetenhede
ende van diviniteite mede
naschien was die flume bi namen
daer die ix flumen af quamen
dat sijn ix manne twaren
niet die alle sine sonen waren
maer si quamen elc na sinen vader
deen naden anderen algader
van desen ix die sevene
waren coninge van groten levene
ende na ij ridders alsict vernam
die alre irste coninc hi quam
van cylydone ende hiet marpus
ic vant van hem gescreven dus
dat hi minde die heilege kerke
ende alle goede gewerke
die ander die hiet naschien
in gedinkenessen van dien
van sinen oudervader wilen ere
in hem herbergede onse here
men vant doe niwer na no bi
alse goeden man als was hi
die derde coninc van dire rote
was geheten cham die grote
hi hadde hem met onwerden
eer laten slepen met perden
eer hi hadde gedaen enege dinc
die jegen ons heren wille ginc
die vierde hiet helyas
die goet man ende getrouwe was
die noit na sine wetenthede
sinen sceppere verbelgen dede
jonas was des viftes conincs name
een stout riddere ende getame
ende een getrouwe man di node
plach gram te makene gode
hi ruemde op enen tijt dit lant
ende ginc int lant van gaule ende want
van dien quam lanceloet die coninc
dijn oudervader in waerre dinc
hi hadde te wive alsict vant
des conincs dochter van yrlant
hi was een goet man sonder waen
alstu daer wel moges verstaen
daer dune tracs uter fonteine
die du vons in enen pleine
daerse twee libaerde wachten dan
van dien coninc quam die coninc ban
dijn vader die heileger was
dan die liede waenden sijt seker das
somliede wanen van hem mede
dat hi starf van rouwen hine dede
maer hi hadde onsen here
lange gebeden ende sere
dat hi als hijs hem bade
van deser werelt sceden dade
ende onse here dede hem dat
bedie hi starf als hijs hem bat
dese vij coninge die du
mi heves horen nomen nu
waren begin van dinen geslachte
die vore di waren met machte
ende in dinen drome quamen daer
die onse here benediede daer naer
ende vanden anderen tween
ridders daer hi op sprac wars du deen
ende die joncste riddere die goene
dat was galaat dijn soene
dats dachterste flume sijt seker das
die merre dan al dandre was
lanceloet nu gedinc wale
te pensene om die tale
die hi ten tween seide bedi
si was alsoe geseit dore di
dat hi gelijc enen libart
den jongen riddere hief opward
dat wille hi alsoe bedieden
dat hi boven allen ertscen lieden
hem setten wille ende dat hi
hem vlogle gaf was bedi
dat nieman soude wesen soe waerd
no soe hoge soude comen opwaerd
hi seide live vrient tier ure
gi moget vligen die werelt dure
dats boven allen ridderen int lant
hi begonste te vligene te hant
dat sine vlogle worden so wijt
datter met bedect ward tier tijt
aldie werelt dat es van dien
dat van galate sal gescien
dinen soene noch na desen
hi sal van levene wesen
verheven soe hogelike
dat hi sal sijn sonder gelike
ende bi heme mogestu verstaen
die diepste flume sonder waen
lanceloet sprac dat gi gewaget des
datie goede riddere min sone es
dat doet mi nu al te barenteren
die goede man seide sonder sceren
en te barenteert u niet daer of
du woenstene ins conincs pelles hof
bi sire dochter desen soene
ende hi heet galaat die goene
lanceloet antwerde doe tien tide
ic ben des utermatene blide
dat onse here gehingede des
dat soe hoge vrocht van mi comen es
want god en sal niet gedogen
dat soe goets mans vader soude mogen
die ziele verlisen bi sonden
die goede man seide tien stonden
van sonden dies doe ic di vast
draget elc vader sine last
ende die soene de sine gelike
na sine verdiente elkerlike
op dinen soene wats gesciet
sone soutu hopen niet
mare op gode ic segt di twi
bidstues heme hi hulpt di
mijn her lanceloet seide doe
nadien dat comen es daertoe
dat mi nieman heden den dach
dan god allene hulpen mach
soe biddic hem sere dat hi
bi sire genaden hulpe mi
ende mij bescerme vanden viant
dat ic nine valle in sine hant
also bleef lanceloet dien nacht daer
ende opten anderen dach daernaer
so sciet lanceloet van dane
die goede man bat hem ten wech gane
dat hi hem wachte tallen stonden
weder te vallen in hoeftsonden
ende hi reet wech drove das
dat hi soe sere besondecht was
dat hi was gesteken van dien
geselscape dat hi hadde gesien
in sinen drome daer hi lach
dat hi soe hoge ende soe rike sach
omtrent middach quam hi gereden
daer hi geware werd ere steden
van enen castele daer hi sach
dat een scone mersch vore lach
daer een scone paulioen in geslegen stoet
van mengerhanden varuen al roet
ende hi sach vijfhondert ridders mede
ofte meer ter selver stede
dat hen daer die ridders onderslogen
die daer die swarte wapine drogen
dat si hen hilden an dien casteel
met alden haren al geheel
ende die witte in die vard
hilden hen ten foreeste waerd
lanceloet dochte van dien dele
dattie ridders vanden castele
hadden dargeste nochtan waren
meest liede in harren scaren
ende hi trac tot hen lieden saen
alse die hen wilde in staden staen
ende hi sloech met sporen sijn paert
ende reet in die meeste porsse ter vaert
ende hi stac ter neder ter eerde
den irsten man al metten peerde
die hem te gemote quam daer
hi trac sijn swaerd ute daer naer
ende hi sceetde wech ende weder
die porsse daer op ende neder
alse die was van groter vromechede
soe dat hi in corter wile dede
dat sire hem alle gaven of
dine sagen prijs ende lof
niet bedi hoe dat sine loven
hine mach niet comen te boven
jegen sine wederwinnen bedi
si gedogeden soe vele dat hi
hem daer af te barenterde gnoech
bedie wat soe hi op hen sloech
sine scenen niet gevolen daer af
dat hi hen enege slage gaf
bider were die si daden doe
si wonnen op lancelote embertoe
ende op sine partie mede
ende vermoydene soe ter stede
dat hi niet mochte houden sijn swaerd
ende daden soe vele te hem waerd
dat sinen namen met crachte
ende leidene boven sire machte
int foreest ende die van sire side
scoffirden hen alle tier tide
die gene dine leitden doe
alsoe gevaen spraken hem toe
lanceloet nadat wi gevaen hebben u
u staet onsen wille te doene nu
ende hi belovet hen alsoe houde
dat hi haren wille doen soude
hi sciet van henlieden nadat
ende reet enen anderen pat
dan hi hadde doe gereden
als hi comen was ter steden
ende als hi doe pensende ward
dat hi broesc was in die dachvaerd
ten dingen daer hi noit vordien
enegen minsce in hadde ontsien
dat was dat hi noit op enen dach
was verwonnen wat dat hi plach
maer daer hi quam plach al te verwinnen
hi ward drove in sinen sinne
ende in die grote droefhede
clagedi sine sonden mede
ende seide dat hi was dan
besondecht meer dan enech man
want hi hadder verloren oec bi
dat siene vanden ogen ende hi
hadder oec verloren mede
die macht over al in sine lede
hi quam in een dal daer nare
ende hi ward daer wel geware
dat die dach soe verre leden was
dat hi gene macht hadde das
dat hi soude mogen tien tiden
biden dage den berch op riden
hi beette vor enen popelier daer
ende liet sijn paert peisteren daer naer
hi ginc neder licgen int gras
ende sliep alse die gene die mode was
alsi in sinen slape lach
hem dochte dat hi comen sach
van den hemele enen goeden man
die hem in derre manieren sprac an
man van cranker trouwen ende oec toe
van cranken gelove hoe es soe
dijn wille verwandelt lichtelike
jegen den here van hemelrike
dune hoets di hi sal di met allen
inden put vander hillen doen vallen
ende hi verloes den man mettien
dat hine nember conde gesien
daer omme sprac hi hem niet ane doe
ende hi sliep toten dage toe
hi seinde hem alsi sach den dach
hi stont op doe ende hi sach
ene cluse die onverre danen stont
daer hi ene vrowe in vant ter stont
die beste si hadde den name das
die in al die werelt was
hi seide hi hadde groet ongeval
sine sonden ontkeerden hem al
dat goet dat hem soude gescien
hi tiede derward mettien
hi beette alsi was comen daer
ende hi horde messe daer naer
alse die messe was gedaen
die clusenersse riep alsoe saen
lancelote ende si bat hem das
op dat hi riddere was
dat hi secgen wilde hare
sijn wesen ende wie hi ware
ende dat hi hare seide mede
vanden tornoye die waerhede
ende hi telde hare ende na dien
dat visioen dat hi hadde gesien
ende bat hare sere daer doe
dat sine wilde beraden daer toe
die vrowe seide tot hem ter vard
lanceloet alse gi riddere ward
waerdi der wonderlijcster een
die noit sonne oft mane besceen
het geviel in enen sinxenen dagen
dattie hemelsce ridders plagen
eens tornoys jegen die goene
die eertsche ridderscap waren gewone
in dire gelike dat suldi weten
dat eertsce ridders waren geheten
die ridders die sijn in sonden
ende die sonder sonde sijn tallen stonden
dese vraye ridders ende die fijn
hemelsce ridders geheten sijn
die vanden heilegen grale
die queste begonnen altemale
die argeste ridders die sondaren
die metten sonden geladen waren
namen swarte coverturen
ende die hemelsce witte tier uren
daer vele betekent es mede
magedom ende suverhede
ende alsi hadden begonnen torniren
dat verstant in deser maniren
du besages ten selven tiden
den tornoy in beiden siden
ende di dochte doe wel dan
in dinen sinne vort an
dattie swerte dats die sondaren
vanden witten verwonnen waren
du waers daer af bedocht wel saen
dattu den swarten wils in staden staen
du waers van harre partien tien stonden
want du waers in hoeftsonden
du vochts jegen die goede man
dats oppenbare an di oec dan
dat galaat di al metten paerde
inden tornoy stac ter aerde
alstu vermoit waers soe sere
dattu gedogen mochs nemmere
doen vingen si di ter vart
ende leitden di ten foreeste ward
dats te secgene dattu waers besmet
ende in die queste vul geset
dat hem oppenbaerde jegen di
dat heilege grael ende daer bi
dattu lages in vulen hoeftsonden
soe waerstu soe ontwaerd tien stonden
dattu di nine porres binnen dien
dattet di soe gehinde was int sien
ende die liede van goeden doene
dat sijn liede van religione
die di setten inden wech ons heren
met haren worden met harre leren
dattu nine keres daer naer
ten selven daer du af best vorwaer
ende du sciets van hen lieden
dattu dat daets wilt bedieden
dattu niet weder viels in sonden
alstu gedaen hets tanderen stonden
niet bedi dune waers al gram
ende drove alst di te voren quam
van dire groter verweentheden
ende van dire groter vromecheden
die te wesene plach in die
ende dreefs groten rouwe daer bi
dattu nine verwonnes al
dat jegen di was groet ende smal
daer onse here was sculdech bi
te belgene alse wel togede hi
alsi te di sprac ende quam di toe
dattu waers van cranken gelove doe
ende vermaende dat met allen
die viant di soude doen vallen
inder dieper hellen gloede
en hadstu daer jegen gene hoede
nu hebbic di al doen verstaen
die betekenesse al sonder waen
vanden tornoie ende vanden drome
nu vorsie di ende begome
dattu bi idelre glorien niet
ne sceets wat so dijns gesciet
vanden wege van waerrechtecheden
want du heves toten dage van heden
soe vele mesdaen ende soe sware
jegen dinen gerechten sceppare
doestu jegen hem in eneger wijs
anders dan du sculdech te done sijs
hi sal di laten dan ontwegen
ende die sonden metter sonde plegen
datture mede suls vallen
inden pit vander hellen met allen
lanceloet seide toter vrouwen vort
ic hebbe soe vele van u gehort
ende vanden goeden man mede
daer ic jegen sprac tere ander stede
vielic weder in sonden nu mere
het ware mi te lachterne sere
ende meer dan enen anderen sondare
hi voer van hare daer nare
ende reet al toter nach doe
ende lach in ene grote roetse alsoe
des ander dages quam hi gereden
tuschen ij roetsen tere steden
in een dal daer hi een water vant
dattie maronce was genant
diet foreest in ij sciet tien tiden
ende hine wiste waer over liden
daer heeft hi enen riddere vernomen
gewapent opten watere comen
ende hi hadde al swart bede
part ende wapene mede
ende quam alsoe met groter vard
gereden te lancelote ward
dat hi niet een word en sprac
met gerechten spere ende stac
lanceloets paert daer te doet
sonder an hem te comen clein oft groet
ende alsi dat hadde gedaen
hi voer sire verde also saen
lanceloet verdroecht wel als hi sach
dat sijn paert daer doet lach
want hi wel in wane was das
dat ons heren wille was
hi bleef al stille lettende daer
ende dede helm ende scilt af daer naer
ende ontgorde sijn swaerd mede
hi sach hem omsloten tere stede
metten roetsen die hi daer sach
ende metten foreeste dat daer lach
ende metten watere datter liep toe
hine wiste wat anegaen doe
hi bat met goeder herten sere
ende oetmodelike onsen here
dat hine in gene coringen
den viant en lite bringen
hier swigic van lancelote nu
ende moet van waleweine tellen u
nu gewaget daventure das
als min her walewein versceden was
van sinen gesellen dat hi daer nare
mengen dach reet harentare
sonder te vinden aventure
die te versecgene es nu ter ure
ende sine gesellen ne vonden
en gene aventure tien stonden
nigeren nu alsoe vele
alsi plagen ten tienden dele
ende hen vernoide daer omme meer
die queste dan si dede noit eer
walewein reet van sinxenen doe
tot sinte marien magdalenen dage toe
sonder aventure sijt seker des
die werdech te vertellen es
ende si hadden gewaent wale
in die queste vanden grale
meer aventuren ende wonderlicheden
vinden dan in anderen steden
soe dat walewein op enen tijt vernam
hestore die in sijn gemoet quam
ende elc was sanders herde blide
ende ondergroetten hen tien tide
ende elc clagede anderen te hant
dat hi gene aventure en vant
si ondervrachden hen tien stonden
oft si iemanne hadden vonden
in die vart van haren gesellen
doe begonste hestor tellen
ic hebbere in xvi dagen haerwaerd
xv vonden in mine vard
daer elc allene gereden was
ende die mi alle clageden das
dat haer negeen vinden mochte
aventure dat mi wonder dochte
maer van lancelote ende van bohorde
wet wel dat ic nine horde
van galaate magic niet verhoren
dese drie sijn recht alse verloren
walewein seide god onse here
moetse bewaren vorward mere
falgiren si ane di aventuren
vanden grale nu ter uren
die andere dies hen bewinden
te sokene selens niet vinden
maer ic wane in alre maniren
dat sijs nine selen falgiren
si sijn over minste ende meeste
die beste van alder queeste
si drogen over een tien tiden
dat si te gader souden riden
ende andere wege daer anevaen
dan si te voren hadden gedaen
soe dat si reden een foreest dure
sonder te vinden noch aventure
daer si viij dage in waren toe
dat hen sere vernoide doe
doe quamen si daerna gereden
in een geberchte tere steden
daer si ene oude capelle vonden
die alwste sceen tien stonden
si beeten alsi quamen daer
ende leiden op scilt ende spere daer naer
ende ontgorden hare swaerde
ende liten gaen eten haer paerde
daerna si vorden outaer gingen
ende deden daer hare bedingen
daerna saten si ende spraken
onderlinge van menegen saken
van ettene en spraken si niet daer
het ward herde donker daer naer
tirst dattie nacht quam ter stede
daer ne was kersse no licht mede
alsi onder hen tween lange daer
hadden gesproken over waer
si worden in slape tier tide
elkerlike daer op ene side
ende inden slape quamen hen te voren
visione die gi moget horen
walewein dochte dat hi in enen mersch quam
dat hi vol van gronen gerse vernam
ende daer in ene rastalire
daer ute aten hondert ende vijftich stire
die stire waren alle tier stont
sonder allene drie fier ende bont
die een vanden drien was niet besmit
ende hine was oec niet al wit
maer vele min plecken hadde hi
dan die andere daer hi stont bi
ende daertoe die andere twee
waren alse wit als een snee
dat si niet scoenre mochten wesen
dese drie daer wi af lesen
waren biden halse gebonden
ende die andere seiden tien stonden
laet ons vlien ende henen sceden
ende soekewi gereet weden
si gingen danen sonder beide
niet dore mersch maer dor heide
si merreden lange daer nare
ende alsi weder quamen dare
waren si soe mager sonder waen
dat si cume consten gestaen
maer sine quamen niet al geel
daer gebrakere een groet deel
ende vanden drien quamer een
weder in den mersch ende el ne geen
ende alsi in deser manieren
weder comen waren ter rastaliren
drogen si tsners over een soe
dat hi alle moesten sceden doe
nu hort hestors visioen
dien dochte een wonderlic doen
hem dochte dat lanceloet ende hi
in enen setel saten ende dat si
van den setele gingen neder
ende saten op twee perde weder
ende seiden laet ons bewinden
te sokene dat wi nine vinden
ende si reden vele dachvarde
daer na stac een man vanden parde
lancelote ende dede hem af
alle sine cledere ende gaf
lancelote een ander cleet doe
ende settene op enen esel toe
hi quam tere fonteine na dien
die scoenste die hi hadde gesien
hi beette neder om drinken
ende hi sach dat water ontsinken
dat hire doe niet af ne nam
ende kerde weder danen hi quam
doe dochte hestore dat hi vernam
eens rijcs mans huus daer hi quam
daer brulocht was ende feeste doe
hi riep ter porten ontoe ontoe
doen antwerdemen hestore dese word
soect andere herberge bat vord
gi moet hier van herbergen falgiren
men herberget hier in gere maniren
genen man dat suldi weten
die soe hoge es opgeseten
ende hi sciet danen van desen
alse drove alse enech man mach wesen
mettesen ward hi soe tongemake
dat hire mede werd in wake
ende walewein op dander side
mochte nemmer slapen tien tide
ende sprac tot hestore slaepti
hestor seide doen neen hi
mi hevet seit hi gewecket nu
een wonderlijc visioen secgic u
daer ic in minen slape lach
mi gesciede dat selve daer ic lach
seide min her walewein tote hem
daer ic af in groten wondere bem
ic ne werde nemermere
te payse ic ne sal ere
daer af weten die waerhede
sone sal ic sprac hestor mede
vor der tijt dat ic ben vroet
wat min broder lanceloet doet
binnen dien dat si in di tale waren
sagen si daer ene hant baren
toten ellenboge mids der dure
vander capellen die was tier ure
bedect met enen samite roet
an die hant hinc een breidel bloet
ende die hant hilt een kersse daer
die bernede doe herde claer
ende leet vor hen lieden in ward
ende ontvoer hen lieden ter vard
sine wisten nembermer waer
si horden ene stemme daer naer
die dese worde seide te dier tijt
o ridders die van quaden gelove sijt
dese drie dinge die gi nu
hier saget falgiren an u
hier bi en mogedi niet wale
comen ten aventuren vanden grale
si swegen alsi dat horden
ende temayerden hen vanden worden
doe drogen si beide over een
si souden varen onder hen tween
soeken enegen vroeden man
dise vroet mochte maken dan
van dien dat si hadden gehort
ende daer af beraden vort
aldus waren si den nacht daer
ende en slipen niet daer naer
van dat si ontwaket werden soe
ende pensden daer embertoe
elc om dat hi horde ende sach
si voren danen alst was dach
soe dat si beneden int dal quamen
daer si enen knape vernamen
dien si vrageden oft hi kinde
enegen hermite daer gehinde
oft enech religioen daer bi
die knape antwerde ja hi
ende hi wisede hen tien tiden
een padelijn ter rechter siden
ende seide desen pat nu gaet
tere hermitagen die hier boven staet
op enen berch sonder waen
datter geen paert op mach gaen
gi sult den besten man vinden daer
die int lant es verre ende naer
die cnape sciet van hen metter spoet
daer quam een riddere in haer gemoet
die riep op hen lieden mettien
alse verre als hise conde gesien
om josteren doe seide vort
mijn her walewein dese wort
sider dat ic sciet van carmeloet
sone vandic man no clein no groet
die joesteren wilde lude oft stille
maer sider dat hi josteren wille
men sal jegen hem josteren nu
hestor seide here ic bidde u
dat gi mi jegen hem laet varen
hi seide ine does niet twaren
maer si dat hi mi af steket
mine es niet leet dat gi mi wreket
doe liet hi lopen ten ridder waerd
ende die riddere weder met groter vaerd
soe dat si beide met allen
ter eerden neder quamen gevallen
walewein was gequetst ende niet sere
maer dander was gequetst mere
hi was dorsteken soe onsochte
dat hi niet opstaen ne mochte
ende hem dat yser bleef inden lichame
des haddi herde grote mesquame
alse walewein dus was ter eerde
hi spranc op ende vinc ten sweerde
om te doene proueetse daer
doe dochten dander wesen daer naer
toter doet gewont doe seidi
riddere gi moet vechten jegen mi
oft ic sal u te doet slaen nu
die ander seide ic bidde u
dat gi mi ene bede doet
want ic cortelike sterven moet
ic saelt gerne doen antwerde hi
soe biddic u here dat gi mi
hier bi vort tere abdien
daer ic mine sonden moge verlien
ende min recht mach ontfaen
walewein antwerde doe saen
hine wiste gene abdie daer
die riddere seide doe daer naer
nemt mi vor u op u part
ic sal u wel leiden derward
ende min her walewein dede alsoe
ende voerdene tere abdien toe
doen si daer binnen quamen
die broders van daer binnen namen
den riddere in haren handen
ende hivene vanden perde thanden
ende alse dat was gedaen
hi eischede onsen here saen
ende hi sprac biechte te hant
van al daer hi hem mesdadech an vant
ende hi ontfinc doe onsen here
doen bat hi oetmodelike sere
dat men hem na die sake
die glavie saen ute trake
wanen sidi seide doe walewein
ic ben van arturs hove ende hete ywain
ende ben vander tavelronde
ende geporret nu ter stonde
in ene queste daer dandere in waren
nu hebbic alsoe gevaren
biden wille van onsen here
ende bi minen sonden die groet sijn sere
dat gi mi hebt gesteken doet
dat ic u vergeve clein ende groet
entie here van hemelrike
moet u vergeven dier gelike
alse min her walewein dat vernam
hi was sere drove ende gram
doe sprac min her ywain wi sidi
ic ben her walewein antwerde hi
doen seidi mine roeke dan
nadat mi doet heeft so goeden man
ic bidde u utermatene sere
als gi te hove comt live here
dat gi mine gesellen groetet nu
dire comen selen des biddic u
want het selenre sterven hier of
dire nembermer comen int hof
ende segt hen dat ic bi geselscepe
bidde ende bi gerechten bruderscepe
dat si mins in hare gebede
gedinken willen in allen stede
alse min her walewein die glavie trac
ute sinen lichame hi gebrac
van angwissen ende bleef doet
daer min her walewein om hadde rouwe groet
ende hi was begraven daer
in die kerke vorden outaer
walewein ende hestor waren om di sake
drove ende sere tongemake
si reden wech dat si vernamen
ene hermitage als sire quamen
si bonden hare paerde daer
ane bome ende gingen op daer naer
ende si vonden den goeden man
in sijn hof netelen lesende dan
om te etene dien dach
alse di els gene spise plach
si groettene doe na desen
ende hi hietse willecome wesen
ende si baden hem alsoe houde
dat hise beraden soude
van stucken daer si ombe quamen
hi seide nu segt in gods namen
here wi quamen gereden
sprac walewein nu tere steden
daer wi in ene capelle
vernachten ic ende min geselle
alse wi daer dus beide lagen
ende wi daer der rasten plagen
onsergelijc geviel daer hi lach
dat hi daer een visioen sach
ende walewein telde hem nadien
sijn visioen dat hi hadde gesien
ende hestor tsine te hant
doe telden si heme vander hant
dier si daer geware worden
ende vander spraken die si horden
si baden hem dat hi hen seide
van dien sticken die warheide
als die goede man verstont die sake
daersi af waren tongemake
hi sprac te waleweine daer naer
bider rasteliren die gi saget daer
es betekent al sonder waen
die tavelronde seldi verstaen
want bedien in deser maniere
dat roeden sceden die rasteliere
sijn colummen in die tavelronde
die de sittene sceden nu ter stonde
hier in selewi oetmodechede
verstaen ende gedoechsamhede
die allentijt levende es
ende in crachte sijt seker des
ende om datmen op genen dach
dese twee verwinnen ne mach
soe was die tafelronde op beide
gesticht op oetmoet ende gedoechsamhede
daer aten uten rastalieren
hondert ende viftech stieren
si aten maer daer ne was niet
binnen der mersch diet wel besiet
want hadden si daer gewesen
si hadden haer herten bi desen
gevoget ter oetmodecheden
ende oec ter gedoechsamheden
die stiere waren alle tot drien
scier ende bont alse coen tansien
die stire dat sijn ten stonden
die gesellen vander tavelronden
die bi harre hoverdechede
ende bi harre luxurien mede
in hoeftsonden sijn soe sere
dat sise nu niet mogen mere
binnen hen selven nu bedecken
sine moet oppenbare uitrecken
soe dat si besmet ende bont
ende vule sijn nu ter stont
ende daer waren drie stierkine
die en hadde gene tekine
suldi verstaen datter sonder sonde
sijn si drie vander tafelronde
die twee waren scone van dien
ende wit die derde vanden drien
hadde een teken van smetten ende nemmee
dat witter ende scoenre waren die twee
dan die derde dat suldi verstaen
dats galaat ende perchevael sonder waen
die wit sijn sonder vulhede
ende sonder enege smette mede
ende menne soude hare gelike
nieweren vinden in al ertrike
die derde metter smetten vort
daer bi es betekent bohort
die in sinen magedom hier te voren
mesdede alse gi moget horen
ende hi beteret soe wel daer naer
met sire suverheiden claer
dat al vergeven es nu ten stonden
dat die stirkine waren gebonden
biden halse suldi verstaen in dien
dat oetmodicheit es in hen drien
soe verheven dat si niet mogen
haer halse opheffen hogen
dats te secgene dat heden den dach
gene hoverde in hen comen mach
vort dattie stierkine seiden
laet ons gaen soeken beter weiden
dan dese es nu ten stonden
die ridders vander tevelronden
seiden in sinxendage laet ons gaen
betere voedinge soeken saen
si gingen danen sonder beide
niet dor den mersch maer dor die heide
sine spraken hare biechte niet
alsi souden met rechte nu siet
die ons heren dienst wilt bestaen
ende met oetmodecheit vort gaen
ende hem ne setten niet mede
in oetmoet in gedoechsamhede
die biden mersch getekent scinen
si varen dor heide ende dor wstinen
daer blomen no gers ute gaen
dats ter hellenwaerd sonder waen
ende alsi wederquamen doe
vele gebrakere verstaet mi hoe
dats datter vele selen gebreken
die in die queste sijn gestreken
ende dire comen selen van desen
selen so gepijnt ende moede wesen
daer gi al dore an verstaen moget
dat si selen sijn al sonder doget
vanden drien sonder smette sal
een allene comen van al
daer men ane sal horen mogen daer
wat si hebben verloren vorwaer
die behoren ter tafelronden
bi haren vulen hoeftsonden
dattie andere twee nine quamen
dat was bider smake die si namen
an die soetheit vanden grale
die hen bequam soe wale
sine wilder niet af na dien stonden
sceden sint dat sijt hadden vonden
vanden inde dat u es gesciet
vanden drome sone secgic u niet
en soude u niet oec dogen
ende men sout u niet ontkeren mogen
daerna sprac die goede man
in deser maniren hestore an
u dochte seide hi dat lanceloet ende gi
van enen setele ginct nu suldi
biden setele verstaen meestrie
ende oec mede herscapie
dat gire af ginct bediet mede
minne ende oec weerdechde
die u dede ter selver stonden
dat geselscap vander tavelronden
met eren ende met groten love
in des conincs arturs hove
dat gi sciet op twee grote perde
dat es scalcheit ende hoverde
dat sijn duvels perde sonder waen
dat gi vort seit laet ons gaen
ende ons te soekene onderwinden
dat wi niet selen mogen vinden
dats tgrael als gi verstaen moget
dat u niet en werd getoget
om dat gijs niet werdech sijt
als gi versceden waerd ter tijt
dat lanceloet van sinen perde vel
bi desen mogedi verstaen wel
dat hi anevinc oetmodechede
wetstu wie hem dat doen dede
die di hoverde sekerlike
neder warp van hemelrike
dat was jhesus kerst die lancelote soe
oetmodechde ende brachte daer toe
dat hi beliede sine sonden
alse die hem naect sach tien stonden
van allen dogeden die dan
sculdech was te hebbene enech man
hi bat gode genade sere
te hant vercleetdene onse here
dat was metter oetmodechede
ende oec met gedoechsamhede
dit es tcleet dat hem onse here gaf
daer di wilen te voren quam af
hi settene op enen esel daer naer
die esel es dats oppenbaer
die beeste van oetmodecheden
dat sceen wel ter selver steden
daer god quam te jherusalem
hi hadde enen esel onder hem
dien hi daer gereden brachte
al was hi van groter machte
hine wilde niet tien tiden
ors no teldende paert riden
u dochte daer gi in slape laecht
dat gine den esel riden saecht
dat hi tere fonteinen die hem dochte
die scoenste die wesen mochte
beette om te drinkene daer
ende dat haer di fonteine daer naer
soe bedecte ter eerden binnen
dat hire niet en conde gewinnen
ende hi keerde vander steden
ten setele daer hi of was versceden
die fonteine es van selker nature
menne machse te gere ure
ute gesceppen al hare vloet
hoe vele datmer ane doet
dese fonteine machmen wale
betekenen biden heilegen grale
dat gi op u grote part
als u dochte reet altoes vorward
dats te secgene dat gi in nide
sult wesen in allen tide
ende in groter hoverdechede
ende in andere hoeftsonden mede
ende gine sult niet in mogen
daer hem theilege grael sal togen
ende men sal tot u oec secgen dan
men heeft hier wat doen van selken man
die soe hoge es opgeseten
als gi sijt dat es suldi weten
die in hoverden leget tallen stonden
ende oec mede in andere hoeftsonden
ende als gi sult te karmeloet varen
seldi hebben gedaen luttel orbaren
vord vander hant die gi saecht
in uwen drome daer gi laecht
die de kersse enten breidel droech doe
entie stemme die gi horet toe
die seide dat in u sonder sparen
drie dinge gefalgiert waren
bider hant saltu karitate verstaen
biden roden samite sonder waen
die gratie vanden heilegen geeste
die altoes met grooter feeste
die karitate gehelset hevet
ende die in karitaten levet
hi es heet ende bernet binnen
altoes met des heilegeest minne
biden breidele sonder waen
soutu abstinentie verstaen
alsoe alsmen een paert ter stede
daer men wille leit daer mede
also breidelt die goede kerstine
met abstinentien die herte sine
dat hi der sonden mach ontgaen
bider kerssen sultu verstaen
gode die almachtech es ende gerecht
die met grotere clarheit verlecht
allen dengenen die tallen stonden
aftrecken van hoeftsonden
live here nu secget mi
sprac min her walewein ende waerbi
dat wi die wandelen nu ter uren
vinden soe lettel aventuren
ende min dan wi waren gewone
ic saelt u secgen sprac di gone
die aventuren die gescien nu
sijn betekenessen seegic u
van den heilegen grale twaren
die hen nine willen oppenbaren
lieden die licgen in sonden
sone selen si u nu ten stonden
die sijt ongetrouwe sondaren
entie aventuren die hem nu baren
ne hebt dat niet in uwen wane
dat si sijn van lieden doet te slane
maer si sijn van geesteliken saken
die beter sijn ende bat smaken
walewein seide doe te dien stonden
nadien dat wi sijn in hoeftsonden
soe varewi over niet dan
gi segt waer seide die goede man
het varter vele achter lande
die niet selen bejagen dan scande
alse lange als gi met hoeftsonden sijt
indie queste gine sult niet ter tijt
en gene dinc doen daer gi
ere sult mogen bejagen bi
ende alsi dat horden si scieden
vanden goeden man onder hen lieden
alsi geporret waren di goede man
riep waleweine te heme dan
ende seide tot hem tier steden
her walewein het es lanc leden
dattu riddere heves gewesen
ende dune heves niet binnen desen
oft cleine gedient onsen here
ende du best een out boem nu mere
in di ne es no vrocht no blat
het ware tijt dattu pines om dat
dattu onsen here wils geven
die scortse ende datter es bleven
vrucht ende bloessele heeft die viant
walewein antwerde te hant
opdat ics mote hadde nu
ic sprake gerne jegen u
ne mare ic moet volgen nu ter vard
minen geselle die ginder vard
tirst dat ic gewinne stade
salic u comen spreken in rade
ende hi voer van hem te hant
daer hi sinen geselle vant
ende si reden wech tier ure
om te soekene aventure
gi hebt van desen twee gehort
nu suldi van bohorde horen vort
alse bohort was horic tellen
gesceden van sinen gesellen
hi reet al toter nonen toe
ende hi achterhaelde doe
een ouden man die een esel reet
met clederen van religione gecleet
hine hadde geselle negene
no knape ende hi reet allene
bohort ontboet hem goeden dach
ende alse hi bohorde sach
hi ward te hant geware das
dat hi wandelende ridder was
hi hitene willecome wesen
bohort vrachde hem na desen
wanen hi allene quam doe
die goede man antwerde daertoe
ic come van enen minen seriant
dien ic siec nu ter wilen vant
van ongemake dat hem deert
ende ic hebbene gevisenteert
ende hi was met mi gewone
te gane daer ic hadde te doene
die goede man seide wie sidi
ic ben een riddere antwerde hi
ende hebbe ene queste bestaen
daer ic wel af wilde sonder waen
dat mi beriede god onse here
hets die hogeste die noit ere
begonnen was wetic wale
hets die queste vanden grale
bedie die gene diet sal vinden
onse here die sal heme sinden
alse vele eren op enen dach
alse herte wel gepensen mach
hi seide gi segt waer van desen
hi sal die gecroenste riddere wesen
ende die warechste van allen
die in die queste nu sijn gevallen
hine quamer niet in met sonden
besmet alse sijn nu ten stonden
die ongetrouwe sondaren
die in die queste sijn gevaren
sonder te verbeterne haer leven
die queste dire op es geheven
es gode te diennen sonder waen
hierbi mogedi wel verstaen
dat si doen grote dulhede
si weten wel ende horen mede
datmen hen seget alden dach
dat nieman te hemele comen mach
het ne si dat hi hem berecke
ende sine sonden niet en decke
met biechten sonder bi desen
en mach nieman gesuverd wesen
bedie men mach altehant
daer mede verjagen den viant
alse die minsce doet hoeftsonde
hi ontfaet den viant ter stonde
ende als hire in hevet geslegen
des die liede te vele plegen
ende hi te biechten gaet
ende sine penitentie ontfaet
hi jaecht dan ute alte hant
den quaden geest den viant
ende herberget dan onsen here
daer hi af ne comet nembermere
hi bat bohorde alsoe houde
dat hi met hem herbergen soude
ende hi voer met hem na die dinc
daer hine herde wel ontfinc
maer hine gaf hem niet suldi weten
els dan borre ende broet eten
ende seide dat ridders di wouden
gode dinen eten souden
selke spise niet grote spisen
die de ridders ten stonden wisen
nu biddic u sprac di goede man
dat gi gene spise et vort an
dat borre ende broet tot dien
dat gi dat grael hebt gesien
wat wetti seide bohort doe
ofter mi staet te comene toe
die goede man seide daer nare
dat hi des wel seker ware
dat hi een soude wesen van drien
die dat geluc soude gescien
dat si dat grael vinden souden
ic sal mi dan also houden
seide bohort toten goeden man
dat ic niet els sal eten vort an
dan borre ende broet toter stonden
dat wi dat grael hebben vonden
des anderdages alsi op was gestaen
quam die goede man tot bohorde saen
die hem enen witten roc gaf
ende dede hem sijn hemde doen af
ende dat hi dien roc drage
naest sire huut alle dage
ende hi dede den roc an daer
ende ginc in die capelle daernaer
ende seinde hem ende ginc tien stonden
te biechten van al sinen sonden
toten goeden man di wonderde das
dat hi van so goeden levene was
alse messe geseit hadde die goede man
hi gaf hem onsen here dan
dien hi met devotie ontfinc
ende hi nam orlof na die dinc
bohort sciet van hem tier steden
omtrent none ende quam gereden
daer een groet vogel boven hem vloech doe
alsi lange gevlogen hadde soe
beetti op enen boem daer naer
daert droge was ende ginc staen daer
die boem daer die vogel op stont
was sonder loef ende blat tier stont
ende die vogel hadde gevest
op dien boem enen nest
daer in waren cleine vogelkine
dat waren sijns selfs jonskine
ende hi sat op sine jonge te hant
die hi allegadere doet vant
hi wonde hem selven sonder vorst
met sinen becke in sine borst
ende dat bloet liep ut sinen wonden
ende die dode jonge tien stonden
ontfingen allegadere dleven
alsi dat bloet hadden beseven
ende hi starf selve mettien
ende alse bohort dat hadde gesien
hem hadde wonder van desen
wat tekene het mochte wesen
hi voer van danen daer hi vant
enen starken tor te hant
doen voer hi herbergen daer binnen
daer hi was ontfaen met minnen
hi vant ene joncfrouwe daer
die scone was ende oppenbaer
maer van clederen was si doe
harde armelike berect alsoe
savons alsi waren geseten
tere tafelen ombe eten
daer bider joncfrouwen sat bohort
daer waren gerechten bracht vort
van herten dat men eten soude
bohort werd bepenst also houde
dat hi eten soude borne ende broet
soe dat hi water ontboet
ende maecter soppen in daer nare
als die joncfrouwe des ward geware
si bat bohorde alsoe houde
dat hi ander spise eten soude
hi seide hine ate binnen den dage
ander spise dan si sage
sine wilde jegen sinen wille
nemmeer secgen ende bleef stille
daerna alsmen hadde geten
was si bi bohorde geseten
daer si van messeliken saken
onderlinge beide spraken
daer quam een knape in gegaen
die toter vrouwen seide saen
vrouwe het gaet qualike met u
u suster heeft gewonnen nu
twee uwer bestere castele
ende daer in verslagen vele
ja ende alle dire in waren
ende mochtse si soude u sonder sparen
onterven van al uwen goede
gine sijts in sulker hoede
dat gi vor margen primetijt
van enen riddere vorsien sijt
die u wille vor hare verrechten
ende jegen briadanne den swerten vechten
die vanden goede es here
die vrouwe ward wenende sere
ende seide wel droeffelike
soete here van hemelrike
waeromme lietti enech lant
oyt comen in mine hant
ende ic nu dat selve lant sal
sonder redene verlisen al
bohort vragede daer nare
der vrouwen wat hare ware
ende si antwerde alsoe houde
dat sijt hem gerne secgen soude
hets waer dat hilt dit lant
die coninc amans in sine hant
ende anders lants vele daertoe
soedat hi ene vrowe minde doe
die ouder was dan ic bem
dien tijt dat si was omtrent hem
gaf hi hare in haren handen
die macht van lieden ende van landen
ende si hief op sonder sparen
costumen die niet goet en waren
ende die jegen recht waren mede
ende daer bi si sterven dede
vele van des conincs lieden
die daden doe al haer gebieden
soe datse die coninc nam hare
alsi daer af wiste dat ware
ende hi gaf mi in handen
al di macht van sinen landen
ende sider dattie coninc starf
heeft si mi gedaen menechwarf
in minen lande scade groet
ende mine liede geslegen doet
ende wilt mi onterven toe
en si dat ic daer toe gedoe
dat mi enech riddere berechte
ende jegen briadanne vechte
doe vragede bohort hare
wie dat die briadan ware
het es een ontsien man here
ende van groter starcheit sere
bohord seide soe ombiet dan
uwer suster dat gi enen man
hebt vonden die die bataelge
over u wille doen sonder faelge
die vrouwe seide doe harde blide
gi quamt mi hier ter goeder tide
die mi sulc beheet hebt gedaen
dat gi mi wilt in staden staen
nu moet u god van hemelrike
daer toe hulpen alse gewaerlike
alse dat onrecht es hare
nu ne sijt in genen vare
seide behort alse lange stont
alsic gans ben ende gesont
si ontboet haerre suster also houde
dat si opten naesten dach hebben soude
enen riddere te primetide
die wille comen te stride
te vechtene jegen briadanne
alsoe alse die manne
wisen souden vanden lande
daer was die camp besproken thande
dien nacht was bohorde gedaen
grote ere daer binnen sonder waen
ende als hi in die camere quam
een rikelijc bedde hi vernam
ende hi deetse alle gemene
ute gaen ende bleef allene
ende dede daer sinen bedinge
ende ginc licgen na die dinge
optie eerde ende leide sijn hoeft
op enen coffer dies geloeft
ende bat den here van hemelrike
dat hi hem holpe alse gewaerlike
alse hi om gerechtechede
te vechtene ende om getrouwechede
den camp hadde onderstaen daer
ende hi ward in slape daer naer
daer hi in sinen slape lach
dochtem dat hi vor hem sach
twee vogle ende van desen
dochte hem deen al wit wesen
ende hadde rechte die gedane
na gelike van enen swane
die ander was sward wonderlike
ende ere crayen gelike
ende hi was na sire swarthede
utermatene scone mede
die witte vogel seide wilstu mi
dinen ic soude geven di
alt goet vander werelt te lone
ende ic soude di maken also scone
alsic selve nu ter wilen bem
wie sedi seide bohort te hem
ne siestu niet wie ic bem seidi
ic ben wit ende scone secgic di
ende scoenre dan du waens ende bohort
ne antwerde niet een wort
ende die vogel sciet van hem daer naer
doe seide die swarte vogel daer
du moets mi margen dinen seidi
ende hebt niet die swertheit van mi
onward al benic sward mine swarthede
es beter dan eens anders withede
mettien heeft hise beide verloren
doe quam hem een ander dinc te voren
hi quam in een groet huus dat hem dochte
dat wel eene capelle wesen mochte
daer hi vant sittende enen man
op enen setel die hadde dan
een verrot stic houts ter rechter side
dat soe cranc was tier tide
dat met pinen mochte gestaen
ter luchter siden haddi sonder waen
twee lylien daer die ene hare
der andere hilt harde nare
daer elc anderen tier stede
af wilde nemen haer withede
maer dattie goede man benam
dattie ene ane die andere nine quam
soe dat quamen onlange daer naer
van beiden den lylien daer
bloesel daer elc vort brochte
vrucht te vollen alsem dochte
alse dit was sprac tot bohorde
die goede man dese worde
ne ware niet dul di lite comen
te bedroeffenessen dese blomen
om te bescermene dit hout
van vallen dat verrot es ende out
ja hi antwerde bohort doe
want verrot hout doech nieweren toe
ende die blomen sijn vele mere
scoenre dan ic waende ere
nu wachti seide die goede man
ofti sulke aventuren comen an
dattu niet en laets bederven
die blomen te gere werven
om te hulpene daer bi
den houte dat verrot si bedi
comtere te grote hitte an
dat hout bedervet tehant dan
bohort seide dat hi wel omt gone
gedinken soude waers te doene
ende hi hadde groet wonder van dien
visionen die hi hadde gesien
ende si swaerdene daer soe sere
hine mochte slapen nembermere
hi seinde hem ende ontbeide te dien
dat hi den dach mochte gesien
ende als hi den dach gesach
stont hi op van daer hi lach
ende ginc opt bedde licgen doe
dat nieman soude wanen dat hi soe
al dien nacht hadde gelegen daer
die vrouwe quam tot hem daer naer
ende leide tere capellen bohorde
daer hi den dienst vanden dage horde
alse dat was gedaen bat si
dat hi en lettel ate daer bi
hi soude te sekerre wesen
bohort antwerde te desen
dat hi nine ate sonder faelge
eer hi gedaen hadde di bataelge
daerna quamen die kimpen beide
in enen mersch wel gereide
men dede die liede sceden daer
entie ridders onderreden hen daer naer
si reden al dat si mochten
soe dat si elc anderen gerochten
aldus si hen daer onderstaken
dat haerre beider scilde braken
entie halsberge scorden toe
en waren di speren niet tebroken doe
si waren bleven beide doet
dat gemoet was so fier ende so goet
ende si onderhurten hen so heerde
dat si beide vielen ter eerde
si sprongen beide op ter vart
ende elkerlijc trac sijn sward
ende slogen soe ende staken
dattie scilde sticken braken
bohort vant an hem merre were
dan hi hadde gewaent ere
maer hi wiste wel dat hi int recht was
ende was vele te sekerre das
hi begonste hem decken daer naer
ende liet den anderen op hem slaen daer
grote slage daer hi mede
hem selven vermoyde daer ter stede
als hi gedoecht hadde gnoech
ende dander sinen adem hoge droech
begonste bohort dapperlike
op hem lopen ende dier gelike
oft hi noit binnen dien dage
hadde geslegen enege slage
ende berechtene soe onsochte
dat hi hem niet verweren mochte
alse bohort dat hadde vorsien
hi lach hem vaste an mettien
embertoe ilanc soe mere
ende dedene tonder soe sere
dat hi vor sine vote vel daer
hi troc hem den helm of daer naer
ende slogene metten apple vanden swaerde
dat hi daer af bloetde haerde
ende seide hi soudene doet slaen
hine liede verwonnen saen
hi seide doe hi tswaerd sach bloet
om god en slaet mi niet doet
ic sekere u hier ende swere
dat ic die vrouwe nembermere
orlogen ne sal na desen
ende bohort liet sijn slaen doen wesen
ende alse die ander vrouwe sach
dat hare kempe verwonnen lach
si waende onteert sijn ende vloe
ende alst bohort sach alsoe
hi seide toten genen daer nare
diet lant hadden gehouden van hare
hi soutse alte onteren te hant
sine ontfingen van hare haer lant
te hans vander jonger vrouwen dan
ende worden daer af hare man
die daer niet wilden doen alsoe
waren uten lande gejaget doe
alse bohort der vrouwen viande
tonder gedaen hadde inden lande
hi voer wech sere pensende vandien
dat hi in sinen droem hadde gesien
soe dat hi tenen wegescede quam
daer hi twee gewapende ridders vernam
die leitden sinen broder doe
lyonele daer hi sach al toe
op een groet starc ors tien stonden
sine hande op sine borst gebonden
in sijn hemde ende broec al naect
met dorninen roeden sere mesmaect
dat hem dbloet te hondert steden
neder liep van sinen leden
ende hi gedoget embertoe vort
sonder te sprekene enech wort
al die slage diemen hem gaf
oft hire niet gevoelt hadde af
alse bohort des geware ward
ende hi soude varen derward
ende sinen broder soude bescarmen
hort hi lude ropen wacharmen
ene joncfrouwe die hadde groten vaer
die een riddere brachte gevord daer
ende alsi bohorde ward geware
si pensde doe dat hi ware
vander queste ende si riep sere
ic mane u riddere live here
bider trouwen die gi sculdech sijt
hem dies man gi sijt nu ter tijt
dat gi mi hulpt ofte gi moget
ende dat gi niet en gedoget
dat mi dese riddere nu vercrachte
die mi wech vort met machte
bohort ward soe teberenteert saen
hine wiste wat irst anegaen
bedie lite hi sinen broder daer
alsoe wech voren hi hadde vaer
dat hine vord na dien dage
nembermer gesont ne sage
dat hem sere soude rouwen
ende en holp hi niet der joncfrouwen
si verlore hare suverhede
ende worde onteert daer mede
bi fauten van hem ende alte handen
hief hi op daer sine handen
ende seide doe oetmodelike
ay soete here van hemelrike
wies man ic ben ic bidde u
dat gi minen broder bescermt nu
die die twee ridderen hebben bestaen
dat sine niet te doet ne slaen
alse die riddere dat gehorde
hi rechte hem jegen behorde
ende hi trac te hant sijn swaerd
ende bohort quam met snelre vard
ende dede hem groet ongemac
want hine dorden lichame stac
dat hi moeste vallen daer
bohort seide toter joncfrouwen daer naer
gi sijt van desen verloest nu
wat wildi dat ic vort doe dor u
leitmi seitsi biddic u sere
daer mi dese riddere nam ere
hi seide ic saelt doen alsoe
ende nam des gewons ridders pert doe
ende settese daer op also houde
ende voretse daer si wesen woude
ende si seide tot bohorde saen
here gi hebt meer baten gedaen
dan gi waent mettien dat gi
dus hebt hier bescermt mi
haddi mi ontfoert het soude dan
metten live becocht hebben menech man
bohort vragede hare na desen
wie die riddere hadde gewesen
si seide hi es min rechtswere
ende in can geweten here
hone die viant brachte daer toe
dat hi mi woude vercrachten alsoe
ende hi sal onteert daer bi wesen
dat hijt heeft gedaen in desen
binnen dat si spraken al dare
quamen daer xij ridders gevaren
die blide waren tien stonden
dat si die joncfrouwe daer vonden
ende festeerdense doe sere
si seide festeert desen here
want min neve hadde onteert mi
en hadde god gedaen ende hi
si noedenne te vaerne met hen
hi antwerde god weet ic ben
soe onmotech dat ic mach niet
bliven soe wat mins gesciet
mi lagere an te groet verlies
ne laet u niet vernoien dies
dat ic niet en blive met u
ic bleve gerne mochtic nu
maer ic mochter an verlisen so sere
het soude mi rouwen embermere
als hijt hen ontseide soe sere
si bevaelne doe onsen here
ende bohort keerde na dien
daer hi sinen broder hadde gesien
die ridders leiden daer te voren
hine mochter niet af verhoren
soe dat hi gemoette in dien doene
enen man die sceen van religione
die gereden quam een sward part
als hi bohorde geware ward
hi seide her riddere wat soecti
ic soeke minen broder seide hi
dien ic sach twee ridders heden
met roden blouwen ende leden
die man seide bohort en waendic u
alte drove niet maken nu
ic soudene hier u togen saen
alse bohort dat hadde verstaen
hi pensde dat hi doet ware
ende weende ende seide daer nare
ay lieve here oft hi doet si
ic biddu dat gine wiset mi
ic salne mi pinen ter eerden te doene
gelijc dat betaemt eens conincs sone
hi seide doe siettene daer
bohort vant licgende daer naer
enen lichame di verslagen was
neuwinge ende hem dochte das
dat sijn broeder was ende daer bi
ward hi te hant soe drove dat hi
in onmacht ter eerden sanc
ende daerin bleef licgende lanc
alsi spreken mochte hi seide saen
ay live broder wie heeft dit gedaen
nune werdic blide nembermere
enne si dat mi die here
vertroeste die es gewone
te vertroestene alle die gone
in hare noet in hare pine
daer si in gepijnt plegen te sine
live broder nadat van ons beden
dat geselscap es gesceden
soe bevelic dan onsen here
mijn meester te sine mere
ende behoedere in alle vresen
in hebbe nu meer na desen
te pensene om dinc ne gene
dan om mine ziele allene
ende hi leide den lichame werde
opten hals van sinen perde
ende hi vrachde oft daer ieweren nare
capelle oft kerchof ware
daer hi sinen broder ter eerde
doen mochte na sine begeerde
die man leidene daer si quamen
daer si enen groten tor vernamen
daer ene kerke vore stont
die out ende woeste was ter stont
het sceen ene capelle wesen
si namen den lichame na desen
ende dadene op ene tomme staen
bohort liep al omtrent saen
ende hi ne vant te gere stede
cruce no wiwater mede
noch teken dat gode toe behorde
die man seide tote bohorde
laet ons varen herbergen tramere
inden tor hier vore here
margen alsic hier gekert bem
salic messe doen over hem
bohort seide sidi priestere dan
jaic antwerde hem die man
berecht mi dan ic bids u van
dat ic in enen droem hebbe gesien
ende van anderen saken des biddic u
daer ic in twivele af ben nu
doe seidi vanden vogle voren
toten man diet gerne wilde horen
dien hi int forest hadde gesien
ende hi telde hem van dien
voglen dat daer af die een
wit entie ander sward sceen
ende vanden verrotten houte doe
ende vanden tween blomen daertoe
een deel sal te nacht seide hi
van desen dingen gevallen di
ende een ander deel morgen den dach
na dien dat ic di secgen mach
die vogel die di sprac ane
in gelike van enen swane
dat betekent ene joncfrouwe
die di mint met goeder trouwe
ende sal di versoeken cortelike
van minnen herde vriendelike
ende wederseitstu hare si sal saen
van rouwen sterven sonder waen
die swarte vogel bediet die sonden
die du sout doen tien stonden
dattu hare suls ontsecgen
dat si di te voren sal lecgen
want om vrese van gode seide hi
noch bi dogeden die es in di
sone sulstu lude no stille
niet laten te doene haren wille
maer du sulles daer ombe laten al
om datmen di suver heten sal
ende dattu oec suls daer of
willen hebben der werelt lof
ende daer sal groet quaet af gescien
lanceloet sal sterven bi dien
bedie der joncfrouwen mage
sullen doet slaen sonder sage
ende du suls van beiden bi desen
in derre maniren manslecht wesen
alstu oec best van dinen broder
dijns vader kint ende dire moder
dien du sages in groter noet
ende liettene nochtan slaen te doet
om  te bescermene tier stont
ene joncfrouwe die di nine bestont
nu merc in di selven van desen
welc merre scade hadde gewesen
dat heden der joncfrouwen ware
haer suverheit genomen dare
soe dat dijn broder nu es doet
die van vromecheiden wel was genoet
den besten riddere van ertrike
het ware beter sekerlike
dat alle die joncfrouwen van desen
lande ontsuvert hadden gewesen
alse bohort des mans worde verstoet
die hi hilt over waerrechtech ende goet
hine wiste wat doen ende die man
sprac aldus bohorde an
du heves vanden drome gehort
besie wel nu staet an di vort
lanceloets leven ende sine doet
bohort antwerde heme al bloet
en es gene dinc in soutse bestaen
eric lancelote liete doet slaen
hi seide dat soutu saen sien
hi leitdene inden tor na dien
daer hi ridders ende joncfrouwen vant
dine alle wel onthaelden te hant
ende alse hi ontwapent was
si daden hem bringen sijt seker das
enen diren mantel ende rike
ende dadene sitten chierlike
ende si daden hem feeste so groet
dat hi den rouwe van sijns broder doet
in enen groten dele vergat bi dien
mettien heeft hi ene joncfrouwe gesien
die hem soe scone wesen dochte
dat gene scoenre wesen mochte
ende chierliker gecleet daer toe
een riddere seide tot hem doe
siet hier ene joncfrouwe comen nu
daer wi mede sijn secgic u
die de scoenste vander werelt es
entie rijcste des sijt gewes
ende die u gemint heeft mere
dan enege dede noit ere
ende noit doen wilde in haren sinne
anders mans dan uwe minne
soe dat hem tescoffirde bohort
alsi horde des ridders wort
hi grotese ende si hem weder
ende si saten beide gader neder
soe dat si van messeliken saken
onderlinge beide spraken
ende si versochtene van minnen dan
want si mindene boven alle man
ende wilde hi met allen sinne
hare geven sine minne
si souden maken cortelike
den rijcsten man van ertrike
bohort was tescoffirt daer mede
alse die sine suverhede
in gere manieren brake doe
ende wistere wat op antwerden toe
ne suldi niet doen seitsi bohort
dat ic an u versoeke vort
hi seide en es soe rike vrouwe
in die werelt bi mire trouwe
dies wille ic hier af doen woude
hets ene dinc dimen nine soude
ane mi versoeken dat secgic u
in den poente datic ben nu
mijn broder es heden verslegen doet
in weet hoe des hebbic rouwe groet
si seide en mindic u niet mere
dan man wijf minde noit ere
in hadde u niet versocht des
want en gene costume en es
dat die wijf versoeken den man
al mint sine sere nochtan
maer die grote scoenheide van u
heeft mi hiertoe gedwongen nu
dat ic u moet bidden dat gi
tnacht wilt slapen bi mi
hi seide wat mins gesciet
des en salic altoes doen niet
ende alsi sine worde verstont
si toende groten rouwe ter stont
ende alsi hare des bedochte
dat sine niet verwinnen mochte
gi hebt mi gebracht daer toe
bi uwen ontsecgene seit si doe
dat ic vor u sal sterven hier thant
doe nam sine daer metter hant
ende leitdene doe ter dure
ende seide gi sult sien nu ter ure
hoe dat ic hier sterven sal
hi bleef daer alsi hem beval
si ginc opten casteel daer nare
ende xij daer met hare
ende alsi waren comen daer
sprac ene joncfrouwe daer naer
die pallada hiet ay armen
here laet u ons ontfarmen
ende laet onser vrowen wille gescien
bedie falgierdi ons van dien
wi selen ons dan met allen
alle neder laten vallen
vore onser vrouwen ogen
bedie wine mogen niet gedogen
te siene onser vrouwen doet
ende ic segt u oec al bloet
laetti ons allen bederven
ende om dus cleinen dinc sterven
dat noit riddere en dede
alsoe grote ongetrouwechede
hem ontfarmde sere van desen
si dochten hem edele wive wesen
niet bedi hine hadde liver dat si
hare zielen verloren dan hi
ende seide dat altoes van dien
haer wille niet mochte gescien
alsijt horden si lieten met allen
hen allegader nedervallen
ende als hi dat hadde gesien
hi seinde hem al gescoffiert van dien
ende hi horde omtrent hem daer
soe groten luut ende nose daer naer
ofter die duvle vander hellen al
waren daer was soe groet gescal
ende hine sach niet van al dien
dat hi daer te voren hadde gesien
sonder sine wapine vant hi daer
ende die capelle was niet vor waer
daer hi wel in waende vor desen
dat sijn broder in doet hadde gewesen
alse hi dit sach hi seide te hant
ic wane wel dit was die viant
ende dat hijt hadde gedaen dat hi
hem wilde distorberen daer bi
ne mare dat hi van dire dinc
bider macht van onsen here ontginc
ende hi dancte daer af sere
god onsen liven here
dat hine bi sire genadechede
den viant verwinnen dede
ende daer hi waende te dien stonden
sinen broder doet hebben vonden
ne vant hi niet min no mere
doe was hi blider dan hi was ere
ende hi wiste wel bidien
dat al niet was dat hi hadde gesien
ende hi wapende hem te hant
ende sciet danen vanden viant
die daer te wandelne plach doe
ende reet danen embertoe
dat hi soe verre gereden quam
daer hi ene witte abdie vernam
daer hi wel ontfaen was om das
datmen pensde dat hi vander queste was
hi bat enen broder daer naer
dat hine soude leiden daer
hi den vroetsten man spreken mochte
die hem daer binnen wesen dochte
die broder seide also houde
dat hine toten abt leiden soude
hi leitdene daer hi den abt vant
ende hi keerde weder te hant
die abt vrachdem wie hi ware
ende hi berechtes hem daer nare
ende seide hem vord met allen
hoe hem die dinge waren gevallen
alse die goede man dat horde
hi seide doe tote bohorde
in hadde niet gewaent vor desen
dat enech riddere hadde gewesen
vander oude alse gi sijt nu
soe starc alsic vinde u
in die gratie van onsen here
ine mach u niet tavontmere
beraden van dat gi vraget mi
nemare mergen ic hope suldi
van mi soe ic best can beraden wesen
ende si scieden dus na desen
sanderdages quam toten abt bohort
alse hi messe hadde gehort
ende hi telde hem van dien
dat hi in die queste hadde gesien
wakende ende slapende mede
ende bat hem aldaer ter stede
dat hi hem die betekeningen
seide van allen dien dingen
die goede man seide hem saen
bohort alse gi had ontfaen
corpus domini gi vort tier tijt
in die queste daer gi nu in sijt
gi had onlange gereden
dat u togede tere steden
die soete here van hemelrike
alse in eens vogels gelike
die vogel op enen boem sat
die was sonder vrocht ende blat
hi besach sine vogelkine
die waren sine jongekine
ende alse hise te doet vant
hi wonde hem selven te hant
metten becke in sine borst
datter dbloet ut liep sonder vorst
soe dattie vogel starf sonder blijf
ende sine joncskine ontfingen dlijf
nu wilstu daeraf berecht wesen
wat betekent mach sijn bi desen
biden vogle es sekerlike
betekent onse here van hemelrike
die den minsche na sine gelike
maecte ende sciep properlike
ende alse die minsce gesceden was
uten ertschen paradise dor das
dat hi hadde mesdaen hi quam te hant
in die werelt daer hi die doet in vant
bedie in die werelt ne was
geen leven sijt seker das
die boem sonder vrucht ende blat
daer af saltu verstaen dat
die werelt es betekent bi
daer niet in was secgic di
dan ermoede tallen uren
ende oec mede quade aventuren
die joncskine sekerlike
waren die liede van ertrike
die alle doe waren verloren
enter hellen waren hier te voren
ende als die godssone ten bome quam
dat was als hi anden cruce clam
ende gesteken was in die side
datter dbloet ut liep tier tide
ontfingen die arme liede dat leven
dat hen biden blode was gegeven
ja die sine werke hadden gedaen
ende hi tracse uter hellen saen
daer ane droefheit was ende es
ende ewelike sal sijn sijts gewes
dese goetheit dede god dor di
teser werelt ende dore mi
ende dor alle sondaren
quam hi hem daer oppenbaren
in eens vogels gelikenesse
om datti ene gedinkenesse
dire herten soude comen inne
te stervene dore sine minne
daerna leitdi di alte hant
ter vrouwen dier al sijn lant
hadde bevolen die coninc aman
hort die betekenesse daer an
aman es die here van hemelrike
die dus coninc es in ertrike
daer meer soetheiden es an
dan in enegen eertscen man
ene andere vrouwe die dat lant
eer hadde gehad in haer hant
orlogede optie vrouwe ter stont
gi vacht over hare ende verwont
hord daer af dat beteken nu
onse here hadde getoget u
dat hi dor u storte sijn bloet
daerna gaf hi u herte ende moet
dat gi over die vrowe vacht saen
daer die heilege kerke bi es verstaen
dats onse gelove onse kerstenhede
bider andere vrowen verstaet mede
den viant die nacht ende dach
ons orloget waer dat hi mach
als gi verstont der vrouwen sake
daer si af was tongemake
gi naemt den camp over di gone
dat waerdi sculdech te doene
om dat gi goeds riddere sijt
ende sijt gehouden talre tijt
te bescermene altoes sterke
met uwer macht die heilege kerke
tot u quam op dien nacht besien
die heilege kerke ende al om dien
in eens droefs wijfs gelike
die u clagede droeffelike
datmen hare onrecht dede
ende nam hare ervechtechede
sine quam niet gecleet met siden
none togede met den bliden
maer si quam in groter droefheden
ende gecleet met swerten cleden
om den toren die hare kinder
daden merre ende minder
dat sijn besondechde kerstine
dat haer kinder sculdech sijn te sine
ende gelijc hare moder hare
altoes sculdech te houdene waren
si doen hare altoes pine ende toren
hier bi quam si di te voren
in droefs wijfs gelike dat di
hars ontfermen soude daer bi
biden vogle die di sprac ane
in die gelike van enen swane
soe sulstu verstaen den viant
al was hi buten wit dat verstant
hi was binnen sward sonder waen
hier bi soutu dypocriten verstaen
die buten goet scinen sere
ende alsoe dinende onsen here
maer binnen sijn si tallen stonden
sward ende vuel van quaden sonden
daer si te meneger stede
die wereld bedriegen mede
die vogel die oec quam daer bi
slapende ende wakende vor di
dat was die viant in sinen done
die in gelike van religione
tote di quam ende seide al bloet
dattu dinen broder liets slaen doet
daer hi di qualike loech an
dijn broder es noch levende man
maer hi seit di daer bi
om dat hi wilde trecken di
te dulheiden ende te luxuren
om di te bringene te dier uren
in hoeftsonden in dier manieren
om dat hi di wilde doen falgiren
vanden aventuren vanden grale
ende di verladen daer al te male
nu hevestu dese dinge verstaen
ende ic sal u secgen saen
vanden verrotten houte dattu sages
ende vanden blomen daer du lages
die verrotte stoc sijt seker des
dats dat lyoneel dijn broder es
sonder doget ende in genen kere
gene doget hevet in onsen here
die verrotheide es een tekijn
van vervultheden der sonden sijn
daer hi op hopet nacht ende dach
daer menne wel bi heten mach
een verrot stic houts sonder waen
biden ij blomen sulstu verstaen
twee roeden die ene van dien
betekent die riddere jegen wien
gi gisteren vocht ende wondet
entie joncfrouwe die gi met hem vondet
die gi bescuddet bi uwer goede
dat betekent di ander roede
dene blome was der andere naer
dat was die riddere die daer
die joncfrouwe wilde vercrichten dan
maer datse sciet die goede man
dat was god die niet gedogen woude
datse haer suverheit verlisen soude
ende bracht u daer dat si bi u alsoe
haer suverhede behilt doe
die man seide tot u daer nare
dattie gene wel dul ware
die die ij blomen teneger werven
dor een stic verrot houts liet sterven
bohort du daets soe sonder wanc
des hi di weet wel groten danc
du sages oec leiden dinen broder
dijns vader kint ende dire moder
ende si riep genaden op di
ende si verwandi daerbi
dattu hads ontfermechede
op hare ter selver stede
ende du liets naturlike minne
achter bliven te dinen gewinne
om die minne van onsen here
die di dies dankede so sere
dattie ridders die hadden onder hant
doet vielen doe altehant
die dinen broder leitden tien stonden
ende u broder ward ontbonden
ende dede sine wapene an
ende voer in sine queste dan
daer gi cortelike hier nare
af sult horen niemare
vandien dattu uten blomen
blade ende vrucht sages comen
dats dat vanden riddere hier naer
groet geslechte sal comen daer
soe saelt vander joncfrouwen na desen
ende had si ontsuvert gewesen
si waren beide gelike doet daer bi
ende al datte belettet gi
daer men u bi mach te hant
wel houden over ons heren seriant
bohort seide gi hebt mi wel berecht nu
die goede man seide ic bidde u
dat gi bid onsen here over mi
ende nadien soe scieden si
ende bohort voer tsire questen ward
ende gemoette in sine vard
enen knape dien hi daer nare
vragede doe om niemare
die knape antwerde also houde
dat opten anderen dach wesen soude
een tornoy vor enen casteel daer
ende hi wijsdene hem daer naer
van wat lieden sal hi wesen
die knape seide na desen
die vrouwe van desen castele
salre hebben ridders vele
die selen hordic visieren
jegen den grave van plamen torniren
hi pensde dat hire bliven woude
oft daer sijn broder iet wesen soude
oft enech man quame dare
die hem daer af seide dat ware
hi reet so verre dat hi vernam
ene hermitage als hire quam
vant hi lyonele sinen broder daer
hi spranc van sinen perde daer naer
ende was herde blide tien stonden
dat hi sinen broder hadde vonden
alse lyonel sinen broeder siet
hi kintene maer hine verport hem niet
ende seide en es bi u niet bleven
dat ic nine verloes min leven
daer mi ij ridders vorden gebonden
ende gine volget mi niet ten stonden
ende voert ere joncfrouwen te staden staen
die een riddere hadde gevaen
ende liet mi in vresen vander doet
noit en dede ontrouwe so groet
jegen sinen broder enech man
in versekere u nieweren vort an
vander doet nu ter wilen jegen mi
bedie gi hebbets verdient bedi
alse bohort dat alsoe vernam
dat sijn broder op hem was gram
hi leide te gadere sine hande
ende bat hem genade te hande
knilende over sine knien
bat hi hem genade van dien
dat hem te hemwaerd was gesciet
hi seide hine daets niet
lyoneel wapende hem ter vard
ende sat daerna op sijn part
ende hi seide altehant bohort
wacht u jegen mi nu vort
bedie ic sal u doden nu
magic te boven comen van u
want gi dongetrouste ridder sijt
die oit quam teneger tijt
van alse goden man alse was onse vader
die ons wan beidegader
sit op u part oft ic sal u
doet slaen te voet als gi sijt nu
alse bohort hevet vernomen
dat hem te vechtene toe es comen
hi viel neder echt nadien
anderwerven over sine knien
vore sijns broder perts voete
ende seide tot hem ay soete
broder ic bidde u dat gi
dese mesdaet vergevet mi
gedinct in uwer herten binnen
broder vander groter minnen
die beide lude ende stillekine
tuscen ons tween es sculdech te sine
wat dattere bohort seide toe
en mochte niet dieden doe
want lyoneel drogene ter eerde
metter borst van sinen peerde
ende daer hi lach averrecht ter neder
reet hi daer over hem wech ende weder
soe dat hi in onmacht vel
ende waende te hant sterven wel
sonder biechte want hi soe onsochte
was berect dat hi niet op ne mochte
doe beette lyoneel ter eerden saen
ende wilde hem dat hoeft afslaen
doe quam die hermite gelopen vort
die haer tale al hadde gehort
ende liet hem vallen op bohorde
ende seide doe dese worde
ay edel riddere hebt genaden
uwes broeder van sinen mesdaden
sladine doet nu ten stonden
gi sult sterven van sonden
hi es een die beste ridder die levet
lyoneel antwerde gevet
vrient ginc vliet van hem saen
ic sal u selven te doet slaen
hi seide ic hebbe liver dat gi
mi doet slaet dan hem bedi
het ware merre scade van hem
dan van mi die een out man bem
hi ginc op bohorde licgen mettien
alse lyoneel dat hadde vorsien
hi verhief dat swaerd met felheit groet
ende sloech den hermite doet
ende als hi dat hadde gedaen
trac hi den broder den helm af saen
ende hadde hem thoeft af geslegen
maer dat doe quam daer jegen
calogrenant ten selven stonden
een riddere vander tafelronden
dien god selve sinde dare
ende als hi ward geware
des hermiten die daer doet lach
hem hads wonder ende hi sach
dat lyoneel wilde bohorde doet slaen
ende hi beette vanden perde saen
ende trac lyonele achter ward
ende vragede hem metter vart
oft hi uten sinne ware
dat hi doet wilde slaen dare
sinen broder die es der bester een
die noit die sonne besceen
dit ne gedogede geen goet man
hoe suldine bescudden dan
seide lyoneel tot hem doe
calogranant antwerder toe
eest al in neernst sprac calogranant
dat gine wilt doet slaen te hant
jaet antwerde lyoneel daer
ende begonste hem weder oplopen naer
ende calogrenant spranc vort
ende seide tote heme dese wort
loepti uwen broder meer op nu
ic sal selve vechten jegen u
alse lyoneel die tale verstont
hi sloech op calogrenante ter stont
ende hi sette hem daer ter were
si vochten lange ende sere
dat bohort bequam daer hi lach
ende als hi die ij vechten sach
hi waser af in anxste groet
bedie worde lyoneel geslegen doet
hine worde nembermeer blide
ende worde calogrenant op dander side
doet geslegen van lyonele
hi soude hebben van dien dele
ene ewelike grote scande
want hi wel wiste ende cande
dat calogrenant niwer om el
dan om sinen wille in den twest vel
dus was hi tonpaise om hen beden
ende hadse geerne daer gesceden
maer hine hadde so vele machten niet
soe dat hise te scedene liet
si vochten soe lange ende so sere
dat calogrenant nemmermere
hem verweren mochte inden strijt
hi riep op bohorde tier tijt
bohort comt hare ende hulpt mi nu
uter vresen daer ic in ben dor u
gevalt mi dat ic bederve
sonder uwe hulpe ende sterve
wet wel datmen u daer af over al
euwelijc lachter spreken sal
lyoneel spraker toe te hant
en diet u niet calogrenant
gi moet sterven van desen swaerde
daer hem bohort af vervaerde
hi weet wel waerdi doet
hi sal wesen in vresen groet
bohort sinen helm bi hem vant
dien hi op sijn hoeft sette ende bant
ende hi was drove doe hi sach
dattie hermite daer doet lach
ende calogrenant riep anderwerven
bohort motic dus over u sterven
ic laet mi genogen bedi
want dore betren man dan gi
sone mochtic niet sterven lichte
lyoneel sloech op hem bedichte
dat hi hem den helm afsloech daer
ende calogrenant seide daernaer
ay god here ende vader mijn
in wies dienste ic hebbe gesijn
niet alse gewaerlike alsic vor desen
met rechte soude hebben gewesen
ic biddu oetmodelijc ende sere
dat gi mi des geont here
die rouwe dien ic hier gedoge
dat hi mi noch wesen moge
te mire zielen behoef lichtenesse
tere eweliker behoudenesse
ende lyoneel slogene soe harde
dat hi doet viel daer ter aerde
alse calogrenant doet was
lyoneel hilt hem niet gepait das
hine ginc slaen op bohorde
dat hi cume sach ende horde
ende bohort die oetmodich was sere
seide tote hem live here
ic bidde u dat gi mi wilt tesen tide
verlaten nu van desen stride
doetdi mi oft ic u ten stonden
soe siwi doet in onsen sonden
hi seide ic sal u doet slaen nu
magic te boven comen van u
daerna trac bohort sijn sward
ende sprac wenende ter vart
ay god alder werelt behoeder
oftic jegen minen broder
mi verwere nu ten stonden
ne wrect op mi niet di sonden
ende alsi hief om slaen sijn swaerd
hordi ene stemme ropen te hem waerd
bohort soe wat dat dijns gesciet
en sla op dinen broder niet
bedie du soutene slaen te doet
mettien so viel ene blixeme groet
tuscen hen tween in dire manire
oft ware van enen vire
daer soe grote vlamme of quamen doe
dat haer scilde besingeden alsoe
ende si vielen van desen
beide in soe groten vresen
dat si in onmacht vilen ter stonden
ende alsi weder op stonden
sagen si di eerde al roet
tuscen hen beiden van hitten groet
ende alse bohort geware ward
dat sijn broder hadde geen ruward
hi dankets doe inhertelike
den here van hemelrike
ende daer bohort lach hi hoerde
ene stemme spreken dese worde
laet dinen broder ende maec dine vaerd
al sonder letten ter zee waerd
want perchevael ontbeit dijns daer
hi hief op sine hande daer naer
ende seide here van hemelrike
geloeft moetti sijn ewelike
ende gebenedijt mede dat gi
in uwen dienst wilt ropen mi
daerna sprac hi anden broder saen
gi hebt quade bederve gedaen
live broder nu hier an
dat gi doet hebt desen goeden man
die onse geselle was ende daertoe
anden hermite die gi doet hebt alsoe
ic bidde u live broder goet
dat gise beide ter eerden doet
alsoe alster betaemt mede
eer gi rumet dese stede
ne sal u niet dan hiertoe
te doene staen  neent seidi doe
want ic moet mine vard
maken nu ter zeeward
bedie perchevael ontbeit mins daer
hi sat op sijn paert daernaer
ende reet en wech ende snachts saen
daerna hordi ene stemme sonder waen
die op hem riep stant op bohort
hi stont op ende gereide hem vort
ende voer al stillekine dane
dat nieman wiste van sinen ontgane
ende hi reet toter zee thant
daer hi een scip gearriviert vant
met witten samite verdect
hi beette vanden perde ende trect
int scep ende bevelt hem oetmodelike
onsen here van hemelrike
ende als hi binnen den scepe was
ward hi te hant geware das
dattie wint int seil quam doe
ende het voer vorward embertoe
dattet over die zee vligen sceen
hi sat op dat scip al in een
het was so donker dat hi vandien
daer in niet en conde gesien
ende ginc opten bort licgen
vanden scepe sine bedinge secgen
daer hem een slaep an quam doe
ende hi sliep toten dage toe
als hi ontwiec hi ward al dare
eens gewapents ridders geware
ende hi ward geware das
dattie riddere perchevale was
hi was sijns utermaten blide
ende dreef grote feeste tien tide
ende alsene perchevale hadde gesien
hi scoffierde hem al van dien
ende vragede hem wie hi ware
en kindi mi niet seide bohort daer nare
nenic here antwerde hi
mi wondert sere hoe dat gi
binnen desen scepe comen sijt
en hevet god niet gedaen nu ter tijt
ende bohort doe den helme af dede
ende doe kindene perchevale ter stede
ende was sijns utermaten blide
bohort telde hem tier tide
hoe hi int scep was comen daer
ende perchevale seide hem daer naer
sine aventuren met allen
die hem in die roetse waren gevallen
daventure telt hier ter steden
alse galaat was gesceden
van perchevale al daer hine doe
bescudde van groter pinen toe
ende oec vander ongenaden
die hem die xx ridders daden
hi wandelde menege dachvaerd
alse nu vort nu achterwaerd
ende vant vele aventuren
daer niet af spreke nu ter uren
soe dat hi was in sine vart
om te vaerne ter zee ward
ende hi daerna tenen castele quam
daer hi enen tornoy vernam
ende die van buten hadden gedaen
op die van binnen sonder waen
dat si gevloen waren bi dien
alse galaat dat hadde gesien
hi holp dien van binnen ter vart
ende sloech met sporen sijn part
ende hi stac den irsten soe
die hem te genote quam doe
dat hi man ende paert ter neder stac
ende metten steke sijn spere brac
hi trac sijn swaerd ende voer te hant
daer hi die meeste porsse vant
ende hi sloech metten sweerde
ter neder ridders ende peerde
ende dede sulc wonder dat van dien
wonderen mochte diet hadde gesien
ende walewein ende hestor mede
waren tien tornoie bede
mettien van buten ende alsi dare
des ridders scilt worden geware
die wit was si seiden mede
dies ontbeide dade dulhede
om dat gene dinc sonder waen
vore sijn swaerd ne conde gestaen
mettien quam geslagen metter vard
galaat te waleweine ward
ende dorsloech hem daer mede
helm ende coyfie bede
soe dat hi doet waende wesen wel
ende uten gereide daer vel
hestor ne dorste te dien tiden
des wits ridders niet ontbiden
die sere reet op ende neder
ende dede vercoveren weder
die van binnen in corten tiden
ende dede die van buten op dander siden
tescoffiren die wel vor desen
te boven waenden hebben gewesen
ende alsi tonder waren gedaen
galaat sciet van danen saen
al stillekine ende in selker wijs
datsi in beiden siden hadden prijs
ende walewein die berect was soe
dat hi wel sterven waende doe
hi seide tot hestore dese tale
dit es mi gesciet donct mi wale
alse vanden stene hier vor desen
mi es geseit dat donct mi wesen
hestor seide tot hem dan here
sidi nu gequetst soe sere
jaic here antwerde hi
ic sal sterven god en hulpe mi
hestor seide mi donct nu wesen
onse queste verloren bi desen
die uwe es noch verloren niet
seide walewein al es dit gesciet
maer die mine es bleven nu
alse lange als god wilt secgic u
ende als die vanden castele vonden
waleweine dus mesmaect van wonden
si waren tongemake das
want hi man vander werelt was
meest gemint in vremden landen
si drogene daer alte handen
in ene camere na dien
ende daden sine wonden besien
hestor ne wilde te dier steden
van heren waleweine niet sceden
ende galaat reet soe verre tier wilen
dat hi vernachte twee milen
van corbenijc daer hi vant
ene hermitage hi gincker in thant
ende hi was daer wel ontfaen
ende als hi was te bedde gegaen
quam daer ene joncfrouwe ende riep
galaate alsmen daer lach ende sliep
die hermite sprac jegen hare
ende vragede wie si ware
ic ben ene joncfrouwe seitsi dan
ende sprake gerne enen goeden man
enen riddere die daer binnen es
want ic hebbe groten noet des
ende hi ginc tot galaate saen
ende dede hem daer alsoe verstaen
galaat ginc tot hare also houde
ende vragede wat si woude
ic wille seitsi dat gi u ter vart
wapent ende sit op u part
ende volget mi ic sal u togen
die scoenste aventure vor u ogen
die enech riddere heeft gesien
galaat wapende hem na dien
ende volgede der joncfrouwen daer
ende si voer vore ende hi naer
des avons quamen si gereden
daer si vonden tere steden
enen casteel staende in een dal
starc ende gemuert overal
alst die van binnen worden geware
si quamen tehant jegen hare
ende hitense willecome wesen
si seide tot hen na desen
eert desen riddere des biddic u
hi es die beste diemen vint nu
si aten en lettel ende slipen daer
ende voren van danen daer naer
ende si voerde met hare mede
een rike coffer daer ter stede
ende alsi ter zee quamen
si vonden daer ende vernamen
een scep ende tes sceeps boerde
perchevale ende mede bohoerde
die ripen galaat wellecome sijt
wi hebben uwes ontbeit langen tijt
comt vort ende laet ons sonder sparen
ter hoger aventuren ward varen
die u gereet heeft onse here
hi seide twi ropen si so sere
dat si hebben ontbeit na mi
salic hier beten si seide jagi
si beitten beidegadere saen
ende lieten die paerde gaen
hi seindem ende ginc int scip daer
ende die joncfrouwe oec daernaer
die twee gesellen waren doe blide
tscip voer wech ten selven tide
des anderdages alst was dach
ende elkerlijc anderen daer sach
si warens blide tien stonden
dat si hen dus hadden ondervonden
ende alse galaat die scoenheit vernam
vanden scepe vrachdi wanent quam
bohort hem andwerde gaf
dat hi niet en wiste daer af
maer perchevale vertelde hem van dien
wat hi daer af hadde gesien
ende hoe hem die goede man mede
van hem ende van bohorde verstaen dede
dat hise hebben soude te gesellen
ne ware in sijn vertellen
ne sprac hi niet vander joncfrouwen
galaat seide doe bi mire trouwe
ne hadsi gesijn ic ne ware
nu te tiden niet comen hare
ende elc vertelde tire uren
den anderen sine aventuren
ende bohort seide daer nare
opdat min her lanceloet hier ware
soe soudic secgen bi dire sake
dat ons dan nine gebrake
galaat sprac dan mach niet gescien
nadat onse here niet wille van dien
ende si landen an een wilt eylant
tuscen ij roetsen es mi becant
si sagen een ander scip staen
an ene andere roetse sonder waen
daermen niet comen mochte toe
men ginger te voet toe alsoe
die joncfrouwe seide te dire ure
in gene scip es die aventure
daer u god omme sinde hare ward
doe gingen si alle daer ter vard
ende dat scip dat si daer vonden
was vele rikeliker tien stonden
dan tscep daer si ute quamen
maer dat sire niemanne in vernamen
dat dochte hen groet wonder wesen
letteren diemen mochte lesen
vonden si an des scepes bort
die spraken vreesselike wort
te gerre behoef sonder waen
die inden scepe souden gaen
dit was vanden worden di sin
hort man die wils gaen hier in
besie di wel ende oec merc
dattu sijs geloves vol ende sterc
want ic els niet dan gelove ben
hier bi hoede elkerlijc hem
falgiert hem eneger maniren
van gelove ic sal hem falgiren
si sagen elc op anderen nadien
alsi die letteren hadden gesien
doen gewoech die joncfrouwe das
percevale dat si sijn suster was
ende si seide ic segt u bedi
dat gi te bat wilt geloven mi
ne geloefdi niet volmaectelike
ane den here van hemelrike
gi sult bederven sonder waen
ende alle die met daerin gaen
doen geloefde perchevale das
dat si sijn suster was
ende was blide van hare
ende sprac tot hare daer nare
suster ic sal int scep gaen
alse die wel geloeft sonder waen
ende sulc oec ben sijt seker des
alse riddere sculdech te sine es
si seide nu gater in dan
dat u god mote bewaren vort an
alse galaat dat hadde verstaen
hi seindem ende ginc int scep saen
ende begonste al omtrent sien
die joncfrouwe gincker in nadien
ende die andere twee daernaer
alsijt hadden besien wel daer
dat ant scip was hen dochte
dat geen so scone wesen mochte
si vonden een siden cleet daer naer
in covertoers wise gespreit daer
daer een rike bedde onder lach
als men bat naer daertoe sach
ende galaat hief op tcleet te hant
daer hi tscoenste bedde onder vant
dat hi met sinen ogen vor dien
teneger stede hadde gesien
enten hoefden vant hi ene crone
die goudijn was ende harde scone
enten voten vanden bedde lach
dat scoenste swaerd dat oit man sach
dat wel enen halven voet doe
was getrect uten scoe
dat swaerd was van vremden done
ende van messeliken gewone
die appel hadde al di maniren
van varuen diemen mach visiren
ende ane elc vanden varuen was
sonderlinge doget alsicker af las
tuscen appel ende hilte wasset mede
gemaect van sonderlinger wonderlijchede
daer af was gemaect die ene side
van enen serpente dat tallen tide
in cassidonien te sine pleget
meer dan el iwer alsmen seget
ende hetet papalustes
daer alsulke doget ane es
hout een man in sine hant ene
van sinen rebben oft sine bene
hem ne mach binnen dien tiden dan
gene te grote hitte comen an
di ander side es gemaect mede
van enen vische die te gere stede
dan in die eufrate ne pleget
te sine ende men seget
dat hi int walsc es geheten
orcenezans gi sult weten
hout een man van sinen rebben een
in sine hant ofte sijn been
hine sal niet gedinken dan
dien tijt dat hijt hout vort an
van bliscepen no van rouwen gene
die hi heeft gehat maer allene
om die sake die hi heeft bestaen
ende als hijt doet uter hant saen
sal hi pensen alsi hadde inne
te voren bi naturliken sinne
ende die siden waren bedect bede
met enen diren roden clede
ende daer ane letteren gescreven
die aldus te kinnen geven
ic ben wonderlic te siene an
ende te kinnen want noit man
mi mochte begripen hoe wijt
hi di hant hadde tier tijt
ende hoe groet ende nembermer ne sal
sonder een allene dise al
van preusheiden sal overliden
die hebben geweest vor sinen tiden
ende alle di gene die oec na desen
nadien selven selen wesen
si spraken onderlinge nadien
dat si daer wonder hadden gesien
perchevael proefde oft hi hadde cracht
tswaerd te begripene dat hem ontvacht
ic weet wel seide hi daer naer
dattie letteren seiden waer
doe sloger bohort an die hant
dire af falgierde te hant
ende si baden galate also houde
dat hi dat swaerd anegripen soude
want het sijn dinc te doene ware
in does niet seidi daer nare
want hi letteren geware ward
gescreven an dat blote swaerd
alsoe alst lach uten scoe
getrect eens voets lanc doe
ende die letteren die bloet roet waren
scenen aldus daer oppenbaren
nieman en si soe coene
sonder diet bat sculdech es te doene
dan enech ander man dat hi
ute desen scoe hier trecke mi
ende diet doet in ander maniren
hine sal niet mogen falgieren
vander doet oft dat hi sal
temangirt wesen over al
die joncfrouwe seide daer nare
dat dit utetrecken verboden waren
allen die levenden gemene
sonder enen man allene
ende si seide hort na mi
ic sal u nu secgen waerbi
alse dit scep ant lant van logres
arriverde sijt seker des
dat dootvede ende werringe
was tuschen twee coninge
daer deen af was lembray di coninc
ende sijn sone es in ware dinc
die de gemangierde coninc heet
die ander was alsict weet
die coninc orbaen die sarrasijn was doe
het geviel op enen dach alsoe
dat optie zeeside onderlinge
enen wijch hadden die ij coninge
soe dat hem tescoffirde doe
die coninc orbaen ende hi vloe
in dit scip daer hi in vant
dit swaerd ende tract ende ginc ut thant
daer hi den coninc lembray sach
die man was vander werelt optien dach
die best geloefde an onsen here
ende hi sloech op hem soe sere
dat hi cloefde metten sweerde
man ende pert tot in der eerde
dat was di irste slach sijt seker das
die mettesen swerde geslagen was
daerbi beide die conincriken
gedestruert waren jamberliken
datter noit sint coren in wies
no boem vrocht droech sijt seker dies
ende datmer noit sint vische ne vant
ende daer bi heetment woeste lant
ende alsi dat swaerd so snidende vant
ginc hi omden scoe te hant
ende als hijt stac inden scoe
hi viel vor dit bedde doet doe
ende die lichame bleef ter stede
tot dattene ene joncfrouwe ut dede
want geen man int scep dorste gaen
dore der letteren wille sonder waen
galaat seide ic wane des
dat dit swaerd wonderlijker es
dan enech datmen heeft gesien
hi wilt ute trecken ende mettien
bat hem die joncfrouwe dat hi
en lettel beide om dat si
dat swaerd bat besagen tien stonden
soe dat si den scoe daeraf vonden
dat hi hen van eens serpens velle dochte
bi al dat sire ane gesien mochten
ende gelijc ere rosen roet
ende letteren daeran gemaect al bloet
daer die ene af waren goudijn
ende die andere selverijn
ne mare alsmen die ringe sach
daer twaerd ane te hangen plach
doe hadde elkerlijc besonder
vanden ringen groet wonder
want si van stoppen gemaect waren al
ende soe cranc ende soe smal
dat si so cranc wesen dochten
dat si tswaerd niet dragen mochten
enen dach sine souden falgiren
die letteren spraken in deser maniren
die mi sal dragen sal sijn over al
die beste diemen vinden sal
draget hi alse heilechlike mi
alse hi sculdech es te doene bedi
in ben niet sculdech te sine in steden
daer in es enege vulheden
oft sonde ende die mi bringet daer
het sal hem berouwen daer naer
ende die mi heilechlike dragen sal
mach seker varen overal
dat menne in gere maniren
teneger stede mach scoffiren
alse lange alse gegort es di man
metten ringen daer ic hange an
ende geen man si soe coene toe
dat hi dese ringe af doe
om dat hier af geen orlof
man mach hebben te done of
wantse een wijf af doen sal te desen
die eens conincs dochter sal wesen
ende ene coninginne oec mede
si sal andere doen in dese stede
van dingen die sijn over hare
ende die si meest mint ne ware
si moet oec wesen al haer lijf
maget ende een suver wijf
ende si sal desen swaerde sinen
name geven ende den minen
alsi die letteren hadden gesien
hen hadde groet wonder van dien
ende kerdent ombe tier tide
ende vondent bloetroet in dander side
ende letteren die in deser wisen
spraken die mi meest sal prisen
hi sal ter groter noet ane mi
meest vinden dat te lachterne
ende die gene jegen wien ic sculdech ben
godertierst te sine jegen hem
salic felst wesen ende dit sal
ne maer enewaerf wesen overal
die joncfrouwe seget die dit siet
dese twee dinge sijn nu gesciet
ende ic saelt u alhier bedieden
ane wien ende an welken lieden
ende waeromme ne sal sijn vervart
en geen man te nemen dit sward
indien dat hi si werdech des
het viel op enen tijt di leden es
wel xl jaer ofte mere
na die passie van onsen here
dat naschien wies swaselinc
dat was mordam die rike coninc
ward bi ons heren wille gedregen
in een eylant dat was gelegen
van sinen lande xiiij dachvard
ende dat was ten westen ward
dat eylant hiet tornoyant
daer hi tscip daer wi in sin vant
ende als hi dit swaerd hadde vonden
hi begeret sere tien stonden
ne mare hine dorst niet trecken doe
ende bleef viij dage alsoe
dat hi lettel at oft dranc daer
opten negenden dach daer naer
rees een wint dine vorde thant
metten scepe verre in een eylant
dat occident hiet daer hi vant
als hi opt land quam een gygant
die wonderlijc was ende groet
hi riep op hem hi ware doet
ende als hine sach comen te hem ward
doe trac hi dit swaerd ter vard
als hijt al naect hadde gesien
hi priset al dat hi mochte nadien
ende scuddet opward doe harde
ende het brac in die middewarde
doe sprac hi in deser wise
die dinc die ic meest prise
benic meest sculdech te lachterne bedi
dat si ter noet gebreket mi
hi stac twaerd weder inden scoe
ende leit neder opt bedde doe
ende spranc uten scepe te hant
ende sloech doet den gygant
ende kerde weder int scip daernaer
ende een wint began risen daer
ende tscip voer wech metter zeevloet
ende een ander scep quam in sijn gemoet
daer hi den coninc mordanne in vant
die hadde gesijn vanden viant
in die roetse geassalgirt sere
vander vreseliker havenen ere
si waren alsi hen onderkinden
blide want si hen onderminden
ende vrageden tier uren
elc anderen om aventuren
naschien telde hem met allen
hoet hem metten swaerde was gevallen
ende hem falgierde ter noet
als hi den gygant waende slaen doet
hi seide des wondert mi haerde
wat daetdi doe metten swaerde
ic leit seidi daer ict vant
daer gijt moget sien wildi thant
ende hi ginc met hem na dien
tirst dat hi tswaerd hadde gesien
hi priset herde sere daer nare
ende seide dat niet te broken ware
dat swaerd bi eneger argenesse
en ware bi eneger betekenesse
ofte bi naschiens sonden
ende hi leide te gadere tien stonden
die twee sticken ende dat sward
vergaderde weder metter vard
alst te voren hadde gewesen
hi leide tswaerd weder na desen
ter stede daer gijt moget sien
si horden ene stemme nadien
die aldus sprac te henlieden ward
rumet dit scep ende gaet int ander ter vard
het gebrect lettel nu ter stonden
gine valt hier in sonden
ende alsi ute gingen binnen dien
soe was dor sijn scoudere gesteken naschien
met enen swaerde doe soe sere
dat hi int scep vel ende seide here
ic ben gequetst doe horde hi
ene stemme secgen dat was bedi
dattu dorres trecken dat swaerd
bedie dune wares niet waerd
dus quam die sprake sijt seker des
die hier vore u gescreven es
die mi meest sal prisen hi
sal meest vinden te lachterne an mi
alster groter noet comen sal
bedie man van deser werelt al
gi horen moget ende verstaen bloet
dat hem falgierde ter noet
galaat sprac hieraf siwi berecht wel
nu segt mi hoe dander gevel
ic segt u seitsi in waerre dinc
pelles die gemangirde coninc
als hi achter lande mochte riden
soe voerde hi tallen tiden
met hem dat heilege kerstenhede
ende eerde meer dan ieman dede
ende levede soe heilechlike
dat nieweren was sine gelike
hi jagede in enen bosch tier stonde
daer hi verloes jagers ende honde
soe dat hire niet af vereeste
ende doelde inden foreeste
dat hire niet ut geraken mochte
ende een riddere die hi met hem gebrochte
soe dat hi quam ter zee van yrlant
daer hi tscip daer gi in sijt vant
ende alsijt besach bat vort
sach hi die letteren ans sceeps bort
die gi liede hebt nu gesien
hine temayerde hem niet van dien
alse die hem kinde sonder sonde
ende ginc allene tier stonde
want die riddere die met hem was
en dorste hem niet geninden das
als hi dit swaerd vant hi traket doe
alse verre als gi siet uten scoe
ende had al utgetrect ne ware
dat hi ward gesteken dare
dor sin die met enen spere
daer hi af was doe alsoe sere
temayert alsmen mach sien
ende mochte noit genesen vandien
aldus was hi dore sine coenhede
temayert die hi daer dede
joncfrouwe sprac galaat doe
gi hebter soe vele geseit toe
dat mi donct nadat es gesciet
datmen ne dar dore die letteren niet
laten te treckene dit swaerd
si sagen doe ten bedde waerd
ende vonden an dat hout doe
datten bedde horde toe
van varuwen drie maniren
die gi sult horen visieren
daer dene wit af was alse snee
dandere bloetroet min no mee
ende die derde in allen doene
gelijc der miraude groene
wet wel dat noit wijf no man
die varuwe en maecte daer an
mare si waren bi naturen
van dire varuwen tier uren
ende omdat liede besonder
hier af mochten hebben wonder
soe sal een deel die aventure
hier uten wege gaen nu ter ure
ende sal u vanden drien maniren
vanden varuwen nu visiren
hier doet daventure verstaen
alse ver yve sonde hadde gedaen
met dat si verbodene vrocht nam
daer si af at ende haer man adam
doe si die vrocht ave trac
den rijs si met vanden bome brac
alsi die vrocht hadden geten
si begonsten goet ende quaet weten
ende begonsten hen beide scamen
van haren naecten lichamen
ende decten met haren handen mede
harre beidere scamelijchede
onse here diet al wiste doe hi quam
hi seide waer bestu nu adam
nu mogedi die redene horen
twi hi adame riep voren
ende sijn wijf mesdede ere
het was om dat hi mesdede mere
in dat doen dan si daer dede
want si was cranker geconplexijt mede
omdat si was van sire rebbe
gemaect alsict gelesen hebbe
ende het was recht dat si ware
hem onderhorech hi niet hare
doen seide onse here vort
tote adame dese wort
du sals dijn broet in swete eten
doen dede hi den wive weten
ende seide du suls in vresen
ende met rouwen dijns kins genesen
ende hi stacse uten paradyse doe
ende yve hilt daer embertoe
binnen haren handen den tac
dien si daer vanden bome brac
ende si stakene in die eerde nadien
daer sine dicke mochte sien
ende al om te gedinkene das
wat hare vander vrucht gesciet was
entie tac begonste ter stede
wassen ende te wortellen mede
biden wille van onsen here
dat dat wijf mesdede mere
die den tac brac dan die man
die hoger was dan si ende daer an
oec van merre werdechede
dat was bi sulker redenen mede
dat dit leven hier te voren
bi ene wive al was verloren
ende dat oec weder wesen sal
bi enen wive gemaect al
dat es bider maget marien
die alle tongen gebenedien
die tac die geset was daer
wies tenen groten bome daer naer
ende was wit alse snee doe
ende was betekenesse dat soe
dine daer plante maget was
alsi hare onderwant das
si verloes haren magedom daer nare
alse adam lach bi hare
op enen tijt dreven si beide
onder dien boem grote droefheide
daer si ene stemme spreken horden
word daer si bi vertroest worden
ende oec verhoget harde sere
ende hiten dien boem vort mere
die boem van live ende si
plantere vele cleine boemken bi
ende telegere die sire afbraken
ende alsise in die eerde staken
die altehant aldaer ter stede
wiessen ende wortelden mede
ende worden geverwet alsoe
alse die grote boem was doe
si saten op enen tijt daernaer
onder enen boem ende horden daer
ene stemme henlieden spreken toe
dat si vergaderen souden doe
beidegadere wijf ende man
ende hen quam soe grote scamenesse an
sine wisten hoe dat getelen
dat si alsoe daer souden spelen
daer elc anderen soude sien an
alsoe sere scaemde hem die man
alse dwijf si hadden vrese groet
te latene datmen hen geboet
om dat god op hen wrac sere
haer hoverdicheide wilen ere
ende elc sach op anderen daer
ende custen hen quam daernaer
ene donkerhede dat si van dien
deen den anderen niet conde gesien
ende si worden temayrt das
elc vragede anderen waer hi was
soe dat si hen daer onderspraken
ende sonder sien te gadere traken
ende wonnen enen soene daer
die abel was geheten daernaer
die goet ende gerecht was sere
ende irst diende te rechte onsen here
ende die demsterheide te ginc
si worden geware bider dinc
dat onse here dit hadde gedaen
om haer scamenesse sonder waen
ende omdat hi mede woude
dat volc van hen comen soude
entie boem di te sine was gewone
wit alse snee ward gersgrone
ende die andere bome dire gelike
die daer af comen waren gemeinlike
begonsten oec bloien ende dragen
dat si noit daden vor dien dagen
dattie boem grone ward in desen
die eer wit hadde gewesen
betekent dat doe was vergaen
der gerre magedom sonder waen
die den boem geplant hadde daer
ende dat hi bloyde ende droech daer naer
dat es betekenesse oec das
dat si in goeden gepense was
ende dat oec die creature
die daer gewonnen ward tier ure
suver ende cleinlijc te samen
soude sijn van lichamen
dese abel was goet ende gerecht sere
ende gaf sinen tiende onsen here
harde wel ende tsinen gemoede
ende oec van sinen besten goede
ende daer hi sulke offrande dede
offerde caym sijn broder ter stede
van sinen quaetsten goede offrande
ende die roec bleef te hande
optie eerde gespreit ende stanc
ende van abels offrande sonder wanc
sloech op te hemele waerd die roec
ende was wit ende wel soete oec
ende was wel willecome onsen here
hieromme haette caym sere
abelle met hatien soe groet
dat hine daer omme sloech te doet
daer hine onder den vorseiden boem vant
ende abel spranc op jegen hem thant
ende groettene ende hi hem weder
ende alse abel was geseten neder
slogen caym doet sijt seker das
terselver stede daer hi gewonnen was
ende was op enen vridach daertoe
ende in die werelt en waren doe
alse abel doet geslegen was
mare drie man alsict las
bi deser doet es in gelike
betekent theren doet van hemelrike
bedie alsmen mach lesen wel
alse caym groette sinen broder abel
alsoe groette onsen here judas
ende gelijc dat abel was
van cayme geslegen doet
opten vridach bi nide groet
sloech judas doet sinen sceppare
niet met sire hant nemare
metter tongen die bose was sere
doe sprac tote cayme onse here
waer es dijn broder ende hi gaf
te hant antwerde daer af
ja en benic van heme hoeder
in weet niet van minen broder
dijns broder bloet roept op mi
vander eerden sprac onse here daerbi
salstu vermalendijt wesen
opter eerden ende al tot desen
die eerde in dijn werc om die dinc
dat si dijns broder bloet ontfinc
dien du bi dire felheiden groet
verradelike sloges te doet
al vloecti di eerde tier stede
hine vloecte daer niet mede
den boem daer onder starf abel
noch dire af quamen also wel
ende die boem di te voren was grone
ward al bloetroet na dien done
in gedinkenesse van dien blode
dat daer sturte abel die goede
ende wat planten men vort vanden bome nam
sine wortelde niet none bequam
maer si bedorven daer altemale
ende die boem dietde so wale
dat hi scoenre ward in corten stonden
danmen enegen hadde vonden
ende lusteliker int opsien
maer hine droech gene vrocht na dien
maer die bome die van hem quamen
drogen alle vrochte tsamen
ende alle liede wijf ende man
hilden in groter eren vort an
dien boem quamen daer naer
om hem te vertroestene daer
alsi dan om enege sake
in ompaise waren ende tongemake
maer nieman was so cone dat hi brac
vanden bome enegen tac
na die lovie alse alle dinc
verkeerde ende bitterheit ontfinc
die bome die waren comen
vanden bome diewi nomen
ne verkeerden noit van genen saken
no van varuwen no van smaken
ende geduerden in waerre dinc
tote dat salemon was coninc
die de vroetste was van diemen vant
van groten sinne in enech lant
ende van stenen ende van allen maniren
van cruden diemen mochte visiren
ende hi conste harde wale
den loep vanden sterren altemale
nochtan ne mochte te gere uren
sijn sin een twint niet geduren
jegen sijns wijfs behendechede
sine drevene te scerne daer mede
alsi hare wilde pinen das
dat nochtan niet te wonderne was
bedie alse een wijf haren wille
daertoe set lude ende stille
en geen sin van ertschen man
en mochte haer list wederstaen dan
dit ne begint niet nu ten stonden
want an onsen irsten vader was vonden
ende dit mesquam soe salemone
dat hi seide van desen doene
in enen sinen boec hebbic verstaen
ic hebbe di werelt om gegaen
ende al doresocht in mijn lijf
in vanter noit in een goet wijf
die vrouwen en selen hen niet belgen das
hets lanc leden dat salemon was
ende hi seit omdat hi was gram
ende dat hem ane sijn wijf mesquam
soe dat hi op ene stonde
hem selven vragen hegonde
twi di wijf in dien dagen
soe gerne gram te makene plagen
haren man ende hi horde
ene stemme secgen dese worde
salemon en wondere di niet
datten mannen droefheit gesciet
van wiven wes seker van desen
dat hier na noch een wijf sal wesen
daer bliscap af sal comen den manne
hondertwaerven meer oec danne
dine droefheit es ende soe
sal van dinen geslechte comen toe
doe scalt hi hem selven daer af
dathi den wiven selken mesprijs gaf
ende pinde hem met al sinen sinne
om al sijn geslechte te kinne
doe ward hem getoget ene partie
vander comste der maget marie
biden heilegengest alst god woude
ende ene stemme seide also houde
een deel van dat hem soude gescien
ende hi vragede nadien
oft si di leste soude sijn
die comen soude int geslechte min
neensi antwerde die stemme dan
die achterste sal sijn een man
ende sal maget sijn in waerre dinc
ende beter riddere dan dijn swaselinc
josue es oft heeft gewesen
nu bestu berecht van desen
salemon was harde blide das
dat hem dit geoppenbaert was
dat in soe groter doget ende machte
soude noch comen sijn geslachte
ende hi ward pensende sere
hoe hi dat gedade embermere
dattie gene iet wiste van dien
wat hem daerna soude gescien
omdat so lanc soude sijn daer nare
sijn wijf ward in hem wel geware
dat hi gepens hadde van dingen
die hi niet te hoefde conde bringen
si haddene lief gnoech ende si
ende wilder niet om vragen bedi
maer si beide dat si poent sach das
ende dat si wel met hem was
doe bat si hem dat hi hare woude
secgen dat si hem vragen soude
ic saelt gerne doen antwerde hi
si seide die soe segt mi
waer omme gi pinst soe nersteleke
gi hebt gepinst al dese weke
ende al die andere herde sere
daerbi soe wanic wel here
dat gi pinset van enegen dingen
die gi niet te hoefde cont bringen
ende ic wiste gerne dware van desen
en mochse niet so groet wesen
wine souden te hoefde comen des
na den sin die in ons beiden es
salemon pensde ende dochte
op dat enech minsce mochte
raet vinden van sinen saken
so soudene vroet daer af maken
hi vantse so vroet embertoe
dat hi sijn gepens haer seide doe
si pensde en lettel daer nare
ende vrachde hem oft hi ware
in twivele hoe hijt daerto brochte
dattie riddere namaels weten mochte
dat hi hadde geweten van hem
salemon seide ic ne bem
niet vroet hoe ict hem geweten doe
daer es noch so langen tijt toe
si seide ic sal u vroet maken des
segt mi hoe lanc dat es
toter tijt dat hi sal sijn here
hets wel twee dusent jaer of mere
sprac toten wive salemoen
si seide gi sult ene dinc doen
gi sult een scip doen maken gereet
vanden besten houte datmen weet
ende vanden gedurechsten ende dat niet
verrotten moge wats gesciet
no van watere no van ander saken
hi antwerde hi sout doen maken
salemon ontboet timbermanne
ende dede dat werc vangen anne
ende alse dit doe was anegevaen
si seide doe tote salemone saen
nadien dattie riddere liden sal
van ridderscepe die werelt al
die vore hem selen wesen
ende na heme oec bi desen
soe soude mi wel donken vogen
opdat gijt u liet genogen
dat hi hadde wapene die leden
allen anderen van doechdecheden
alsoe alsi sal in sinen tiden
allen riddere in vromecheiden liden
ende dat gise hem daet gereiden dan
hi seide hine wister waer comen an
si seide inden tempel dien gi
wilen daet maken daer suldi
vinden des conincs davids sward
dat beste snidende dat oit ward
ende wonderlijcste mede
doet hem af appel ende helte bede
ende nemt die lymmale allene
gi kinnet alle dire stene
ende daertoe alle manieren
van cruden van beesten van diren
ende doet ane dat swaerd enen
appel maken van diren stenen
ende dien gevoget alsoe
datter niet te secgene si toe
ende datmense moge sceden niet
ende dat elc wane die den appel siet
dat ene dinc allene si
ende vorsiet u daer af dat gi
hem segt datmer ene helte an doe
alse wonderlike alser behort toe
ende als gi dat selt hebben gedaen
ic salre ringe an maken saen
sulke als mi goet donken sal
hi dede daer dat si hem beval
sonder vanden apple allene
die hi al maecte van enen stene
ende dien van allen maniren
van varuen diemen mochte visiren
ende dede maken ene helte mede
daer ic af sal spreken tere ander stede
alst scip was toecomen min no mee
ende berect ende gedaen in die zee
salemons wijf dede sonder letten
in dat scip een bedde setten
dat rike was ende herde scone
ende die coninc dede oec sine crone
ten hoefde vanden bedde staen
ende dede dbedde decken saen
met enen sidinen clede daer
ende hi bat sinen wive daernaer
dat si hem dat swaerd daer brochte
dat hijt opt bedde lecgen mochte
ende als hi tswaerd nam van hare
ward hi altehant geware
dat van stoppen waren sonder waen
die ringe die sire an hadde gedaen
ende als hi daerombe belgen woude
seitsi tot hem alsoe houde
sine hadde els gene ringe die waerd
te dragene waren dat swaerd
wat es best datmer dan toe doe
men saelt aldus laten seit sire toe
wantet ons niet toe ne hort
dat wire ember toe doen vort
maer ene joncfrouwe saelt voldoen al
in weet weltijt het wesen sal
die coninc liet alsoe tswaerd daer
ende dede tscep decken daernaer
met enen sidenen clede also houde
dattet niet verrotten soude
doen drogen si des overeen
datter noch an gebrac onder hen tween
si nam timmermanne te hant
ende leidese daer si tscep vant
ende daerna ten bome daer was abel
onder verslegen als gi hebt gehort wel
ende si hiet hen dat si souden saen
soe vele houts vanden bome slaen
dat si daer af ene spille
mochten maken na haren wille
die ten bedde soude behoren
alse die timbermanne dat verhoren
si seiden vrouwe gi sijt vroet des
dat dit die irste bome es
die onse irste moder wilen ere
plante wi sijn hem sculdech ere
te doene maer si dwancse daertoe
dat si den boem houwen moesten doe
dat si onlange hadden gedaen
datter roet bloet ut quam gegaen
doe wordsi versaget soe utermaten
dat si dat houwen wilden laten
maer si troestese sere daer toe
dat sijt vord houwen alsoe
alse vele alse hare bequam
daerna deetse houwen ende nam
vanden anderen bome di was grone
alse vele alsijs hadde te doene
ende vanden witten nadien
ende alsijs hadde van allen drien
si dede die timmermanne
drie spillen daer af maken danne
tesen bedde behoef an elke side
vanden bedde was ene tier tide
ende ene daer boven ende daer in
dander twee gevoget meer no min
ende si bleven daer embertoe
alle drie gevarwet alsoe
doe besach dat scip salemoen
ende hi seide na dit doen
tot sine wive dat si gedaen
groet wonder hadde sonder waen
want al waren daer gemeinlike
alle die gene van ertrike
sine souden weten sonderlinge
van dien scepe die betekeninge
het ne wiesde hen onse here
noch gi oec seidi in genen kere
ne wet niet hoet gemaect es
ende die riddere sal niet weten des
dat ic van hem iet hebbe gehort
onse here en doet hem weten vort
si seide gi docht u here herde sere
ontbeit gi seles horen noch mere
dan gi waent cortelike
dat geeft mi min sin sekerlike
vor dat scip lach dien nacht salemoen
ende hem quam te voren een visoen
hem dochte in slape daer hi lach
dat hi vanden hemele comen sach
enen man ende daer met quamen
vele ingle doe te samen
in dat scep ende hem dochte
dattie een vanden inglen brochte
een selverijn vat daer die man
al dat scep mede om ginc dan
ende hi screef letteren daer
anden appel vanden swaerde ende daer naer
anden helte ende daerna vort
screef hi letteren an des sceeps bort
daerna dochte salemoene
dat int bedde ginc licgen di gone
ende hi verloessene tier stede
ende al sijn geselscap mede
des anderdages vant hi ende las
dat an des sceeps bort gescreven was
horstu die wils comen in mi
ne come hier in niet het ne si
dattu geloves harde wel
want ic ben gelove ende niet el
ligestu mi in eneger maniren
ic sal di te hant falgiren
ende hi trac hem doe achterward
ende dat scip vor wech ter vard
daer hijt te hant hadde verloren
ende doe hordi met sinen oren
ene stemme ropen na dit doen
die achsterste riddere salemoen
van dinen geslechte sal hier naer
in dat bedde resten vorwaer
dattu heves gemaect ende hi
sal horen niemare van di
salemon was blide om die wort
ende telletse sinen wive vort
ende alden lieden gemeinlike
beide vremden ende hemeliken
verteldi vort al te hant
den raet die sijn wijf vant
die hem te vindene ontfacht
nochtan dede hire toe sine macht
ic sal een inde hier af maken
ende spreken vort van anderen saken
nu mogedi vort horen tellen
hoe dattie drie gesellen
dat bedde besagen tien stonden
entie spillen ende oec vonden
dat si alle drie gevarwet waren
met naturliker varuen twaren
ende sine wisten daer af niet di manire
doe vonden si daer ene almoesniere
die perchevale nam te hant
ende las letteren die hire in vant
die hem bescieden al oppenbare
vanden bedde wat dat ware
galaat seide dat men moet
die joncfrouwe soeken metter spoet
die de ringe wisselen sal
bedie eer dat es gedaen al
sone machmen wat soes gesciet
dit swaerd altoes verporren niet
die joncfrouwe seide te dire steden
het ward gedaen eer wi sceden
ende si deder ane ringe die si doe
subtilike hadde gemaect daertoe
van goude ende van siden
ende van haren hare dat tien tiden
soe scone was ende soe claer
datmen die goutdrade ende dat haer
met pinen mochte onderkinnen
ende daer waren gedaen binnen
stene van meneger maniren
met tween riken boclen ende diren
ende si sprac tot hen drien vort an
gi heren dit sijn die ringe die dan
ant swaerd sijn sculdech te sine nu
ende sijn gemaect dat secgic u
vander dinc van ertrike
die ic liefst hadde sekerlike
dat es van mins selfs hare
si sprac an galaate daer nare
here ic hadde dies geloeft
in tsinxendage tscoenste hoeft
datmen vonden hadde in enech lant
ende alse gi riddere wort te hant
ende ic wiste die waerheit das
dat mi dese aventure gereet was
soe dedic mi afdoen min haer
ende maecte dese ringe daer naer
si dede die andere ringe af dan
ende dede doe die hare an
alse die joncfrouwe dit hadde gedaen
sprac si toten gesellen saen
wildi des sweerds name weten
ic secgu dat es geheten
tswaerd metten wonderliken ringen
entie scede in waren dingen
gedinkenesse van sinne
want nieman die sin heeft inne
ne sal sien in negenen kere
iet vanden scoe vortwardmere
hem ne sal dan gedenken wel
vanden blode dat storte abel
perchevale ende bohort spraken an
galaate ende baden dat hi dan
dat swaerd gorde hi seide doe
ic sal eer doen datter behort toe
ende hi naemt in sinen handen
ende doe seiden die gesellen te handen
dit swaerd es uwe en mach u
en geen man ontsecgen nu
ende galaat trac dat swaerd daer naer
dat hi vant scone ende claer
doe stac hijt weder inden scoe
entie joncfrouwe ontgordem doe
sijn swaerd dat hi hadde ter vart
ende gorde heme dat dire swaerd
ende si seide mine roect nembermere
weltijt dat ic sterve here
want ic houde mi secgic u
over die geluckeste maget nu
die in al die werelt es
nadat ic hebbe gelucke des
dat ic den besten man van ertrike
riddere gemaect hebbe bi gelike
want gine ward als gi moget sien
geen riddere te rechte vor dien
dat gi had gegord dit goede sward
hi antwerde hare ter vard
gi hebt soe gedaen dat ic sal
u riddere sijn mijn leven al
here groten danc seitsi doe
ende si keerden ter roetscen toe
perchevael seide ic danke sere
gode daer af onsen here
want ic hebbe dese aventure
te hoefde sien bringen nu ter ure
want ic noit vor desen dach
en gene soe scone ne sach
si gingen in haer scep al doe
ende seilden toter nacht toe
ende haer negeen ne wiste daer
oft si den lande waren iwer naer
ende si arreverden an een lant
des ander dages dat was genant
corceloes ende alsi sere
gedanct hadden onsen here
gingen si tenen castele ward
die joncfrouwe seide metter vard
gevreescet men nu hier ter tijt
dat gi van arturs hove sijt
men sal u asselgiren om di dinc
want si haten sere arture den coninc
bohort seide gine sult u
daer af niet versagen nu
bedie die selve here
die ons telivereerde ere
vander roetsen sal ons van desen
wel hulpen alst sijn wille sal wesen
binnen dien dat si spraken alsoe
quamer een knape gereden toe
die seide gi heren wie sidi
wi sijn van arturs hove seiden si
hi seide tot hen al sonder sparen
dat si daer qualijc comen waren
ende hi sloech wech daer met sporen
ende si horden thant luden een horen
doe quam tot hen ene joncfrouwe saen
die henlieden dede verstaen
dat si tharre doet comen waren
ende hiet hen dat si wech souden varen
si seiden gine versaget ons niet
hets ene dinc die niet gesciet
doe quamen op hen tier steden
tien gewapende ridders gereden
die seiden si moesten hen opgeven
oft men soude hen nemen dleven
si seiden dan mach ons niet gescien
ende si lipen hen op nadien
ende die drie gesellen weerden soe
dat sire vele af staken doe
ende si hadden alsulc geval
dat sise dreven inden castele al
daer si vanden ridders ende knapen
die hen hadden begonnen wapen
ende die gesellen lipen hen op daer naer
ende slogense doet alse beesten daer
ende galaat dedere soe vele toe
dat hi bat sceen een viant doe
wesen dan een kersten man
ende hi deetse alle vlien dan
alsi hen gediliverert sagen
ende die viande vor hen doet lagen
seide galaat hets mesdaet groet
dat wire hebben soe vele doet
bohort seide hadse onse here iet
gemint dit ne ware niet gesciet
si haddens bi aventuren so sere
verdient jegen onsen here
dat si hem liver doet waren
dan si ons waren ontvaren
galaat seide al sonder waen
al hadden si jegen gode mesdaen
en stonde ons niet te wreken dan
maer die wrake gaet den genen an
die dicwile vorste gevet
dattie sondere kinnesse hevet
doe quam een goet man daer
ute ere cameren daer naer
ende brachte gedragen corpus domini
ende hi was al tescoffirt daerbi
dat hire so vele liede vant
gewapent ende trac achter te hant
alse galaat des ward geware
dat hi pape was ende dat hi dare
onsen here bracht hadde daertoe
hi stac sinen helm af doe
ende hi seide tot hem ter vard
gine hebt van ons geen ruward
die goede man seide wie sidi
wi sijn van arturs hove seide hi
ende si telden den pape also hoe
si daer waren geasselgiert doe
ende hoe die scofferture gevel
op die van binnen alsoe wel
die goede man seide also saen
gi hebt grote almoessene gedaen
ende die beste die noit riddere dede
ende al mochti leven mede
alse lange als die werelt staen sal
sone mochti in u leven al
ne gene meerre doen bedi
dese drie gebrodere die gi
hebt gedoet haetten mere
dan enege liede onsen here
ende si hadden gedaen soe vele
an dese van desen castele
dat si arger waren in scine
dan enege serrasine
van desen castele was met gewout
wilen here die grave arnout
ende hi was van drie ridders vader
goet te wapenen allegader
ende hi hadde ene dochter mede
wel geraect van groter scoenhede
entie broder wordense so minnende
dat sire bi lagen int inde
ende namen hare suverhede
om dat si daer af clage dede
tot haren vader quamen si
ende slogense doet daer bi
ende alse die vader wilde verdriven
wilden sine te hans ontliven
ende si haddene geslegen doet
maer datter een broder jegen scoet
si leidene in gevancnesse saen
ende hebben onder hen iij gedaen
al die ongetrouwechede
die liede doen mochten teneger stede
si hebben doet geslegen papen
moenke clerke ende knapen
ende capellen mede gevelt
aldus hadse die viant bedwelt
ende haer vader ontboet mi heden
dat ic quame hier ter steden
daer hi in groter siecheit leget
alse te stervene alsmen seget
ende ic quam hier te hem bedien
dus gewapent als gi moget sien
hem in sine siecheit vanden
ende si daden mi scanden
alse vele als haddic gesijn
een ongelovech serrasijn
ende ic vertelde dat algader
wat si mi daden haren vader
die mi antwerde dat sine
scande ende daertoe die mine
nadien dattet was gesproken
beide souden sijn gewroken
ende daer af souden doen die wrake
ons heren seriante van dien saken
galaat ginc toten grave nadien
ende als hine hadde gesien
hi seide sijt willecome here
wi hebben begeert sere
uwe comste over lanc
ende nu hebwi u goddanc
nu biddic u dat gi mi
vor u borst hout dat daer bi
mine ziele verbliden mach al
daer min lichame rusten sal
op soe goeden man alse gi sijt
ende hi namene te dier tijt
vrindelike al sonder vorst
ende leidene op sine borst
ende als hine hilt alsoe
die grave die cranc was doe
neech doe en seide god live vader
ic bevele u hier algader
mijn ziele ende min lijf
hi lach een lanc stic sonder blijf
gelijc oft hi doet ware
hi seide overlanc daernare
live vrient nu hore na mi
die hoge meester ontbiet di
dat hi hem wel hout gepait des
dat hi wel gewroken es
van sinen quaden vianden
ende dattu wech vars te handen
toten gemangirden coninc
dat hi moge ontfaen bi dire dinc
sine gesonde daer hi lange naer
heeft ontbeit alst es waer
die hi sculdech tontfane es
bi dire comste sijt seker des
ende hi loec doe sine ogen toe
ende sciet van desen live doe
daer die vander steden
om waren in groter droefheden
ende hi was daer bi ter eerden gedaen
in ene hermitage sonder waen
alsoe alsmen sculdech was te doene
ende die liede van religione
die int lant waren daer
al omtrent verre ende naer
quamen daer ten like drove
ende deden heme sine behove
die drie gesellen scieden danen doe
ende perchevaels suster met hen alsoe
si reden soe verre dat si quamen
in enen bosch daer si vernamen
enen witten herte ende daermede
vier witte libaerde ter stede
diene scenen geleiden tien tiden
alsise sagen vor hen liden
seide perchevael dat hijt vordien
anderwerven hadde gesien
dits ene dinc te wonderne harde
het scient dat dese libarde
den hert geleiden ende van desen
wistic gerne wat soude wesen
ende ic oec seide galaat saen
mi gevet hier af min waen
dat dese aventure die wi
nu sien van gods halven si
si reden daerna ende vonden
ene hermitage in corten stonden
daer een goet man woende out van dagen
in ene roetse ende si sagen
dattie hert ende alle vire
die liebarde tieden daerin scire
die gesellen beetten ter vaerd
ende gingen ter capellen waerd
ende alsi daer quamen si vonden
den pape al gereet ten stonden
ter messe ende si beetten daer
ende horden sine messe daernaer
alse die pape in sijn secreet was
vander messen so dochte henlieden das
dattie witte hert ward een man daer
ende dat hi sat doe opten outaer
in een rike sitten diere
ende die libarde alle vire
waren verwandelt in maniren
die gi nu moget horen visiren
die een sceen een man twaren
ende die ander sceen een aren
die derde sceen een libaert wesen
entie vierde een osse te desen
ende si hadden vlederike
alle vire dire gelike
oft si vligen mochten ende daertoe
hadden si allomme beseten doe
dat sitten daer hi hert op sat
dat si al hadden bedect dat
twe ten hoefden ende twee derre geliken
ten voten met haren vlederiken
ende si voren danen doe dure
ene glasine venstre di te dire ure
nine argede none brac
doe hordense dat ene stemme sprac
in deser maniren soe quam
onse here kerst dat soete lam
in sire soeter moder lichame
dat haer magedom gene blame
van dire comste mochte ontfaen
want si bleef swaer sonder waen
si vielen ter neder van dien worden
al gestrect alsise horden
daer quam grote claerheit op hen allen
dat hen dochte di capelle vallen
daer si gevallen lagen neder
tirst dat si opstonden weder
ende in haer cracht weder quamen
si gingen daer si vernamen
den goeden man dien si baden
dat hise wilde daer nu beraden
ende die betekenesse van dien
secgen van dat si nu hadden gesien
die goede man seide nu ter tijt
gi heren ic weet wel dat gi sijt
van ons heren ridders van hemelrike
die ten inde selt bringen sekerlike
die queste vanden heilegen grale
ende vele dogeden wetic wale
onse here hevet nu
in sinen sittene getoget u
dat hi den hert verwandelen dede
in eens mans gedane mede
soe toendi u die wrake die hi
in dat cruce dede daerbi
dat hi was gedect in al die lede
met enen roeden eertschen clede
want hi met sterffeliken vleesce was
verdect maer verwan sijt seker das
ende al stervende die doet cochte
onse leven ende weder brochte
ende om dat noit in genen stonden
in die maget marie was ertsce sonden
wilde die here van hemelrike
hem oppenbaren dire gelike
van enen witten hert alsoe
dattie here was sonder smette doe
ende die gene die met haren
vlederiken omtrent hem waren
betekenen die vier ewanglisten
die de heilege scrifture wisten
ende die scrifture oec brachten vort
diemen vele nu lesen hort
noit mochte geen riddere das
vroet werden vor nu wat was
ende nemmermeer en sal hi na desen
in derre maniren gesien wesen
si dancten gode sere vandien
dat si dat alsoe hadden gesien
perchevael nam dat swaerd daernaer
dat galaat leide neder daer
om dat hijt wilde dragen vort an
ende hi liter sijn swaerd dan
tirst dat si van danen scieden
si quamen onder hen lieden
gereden daer si doe vernamen
enen sconen casteel ende getamen
sine voren niet binnen der steden
ende alsi also buten reden
quam een riddere met groter vaerd
gewapent gereden te hen waerd
ende hi vrachde henlieden daernaer
om die joncfrouwe die met hen voer daer
oft si maget ware doe
bohort antwerde ja soe
ende hi namse biden breidel saen
ende seide gine sult mi niet ontgaen
gine sult gelden te voren
die costumen die hier toe horen
perchevael seide gine donct mi
niet vroet wesen here bedi
joncfrouwen hebben dat vordeel dat si
al overal bi rechte sijn vri
ja soe edele joncfrouwe namelike
alse dese es dan sekerlike
die sonder waen conincs dochter es
ende coninginne sijt seker des
daerna hebben si vernomen
wel x ridders uten castele comen
ende ene joncfrouwe di brachte in haer hant
ene selverine scotele ende altehant
seiden si dat daer niet en lede
die joncfrouwe nu ter selver stede
sine moeste gelden tharen dele
die costume vanden castele
bedie si seiden in wat tiden
hier enege joncfrouwen liden
die magede sijn bi deser straten
si moten van haren blode hier laten
van haren rechten arme sonder waen
dese scotele vol ende dan gaen
galaat antwerde doe mettien
quaet mote den genen gescien
die de dorperheide gedochte
dat hi die costume opbrochte
ende bi minen rade wats gesciet
en gelt si dese costume niet
ic later eer omme dat leven
eer icse hare late nu geven
perchevael mede ende bohort
seiden elc tselve alse hijt hort
si begonden die orsse daer nopen
metten sporen ende litense lopen
onderlinge ende oec braken
hare speren dat si afstaken
die x ridders daer ter eerden
soe dat si scieden van haren peerden
ende uten casteele quamen doe
xl gewapende ridders daer toe
om te hulpene den haren
ende vore hen allen quam gevaren
een out man die seide ic bid u
dat gi u opgevet nu
ende en laet u niet slaen te doet
want het ware scade altegroet
om dat gi soe goede liede sijt
galaat seide nu ter tijt
sone gelt si der costumen niet
wilt sijs mi geloven wats gesciet
doen begonsten si in beiden siden
onderlinge herde sere striden
ende galaat wrachte wonder groet
bedie hi sloecht al daer doet
die hi achterhalen mochte
ende die hi metten swaerde gerochte
si vochten tote dat di nacht quam
die hen dat vechten daer benam
doen so quam die goede man
ende sprac den drien gesellen an
hets nacht als gi moget sien
comt herbergen met mi onder u drien
wi selen u morgen eer primetijt
setten in sulken poente als gi sijt
ic weet wel als men cont sal maken
u die waerheit van desen saken
gi sult wel accorderen daer toe
dat dese joncfrouwe dan doe
dat wi versoeken an hare
si drogen overeen daer nare
dat si daden sine bede
ende voren met hem in die stede
daer si eerlike was ontfaen
ende daer hare vele eren was gedaen
ende doe baden die drie gesellen
datmen hen soude vertellen
die costume vanden castele daer
een goet man seide hen daer naer
hier es ene vrowe binnen der stede
daer wi sijn allegader mede
die in ene siecheit gevallen es
van laserscape sijt seker des
ende wi sochten raet harentare
om te genesene hare
daer wi niet mochten comen an
int inde seide ons een goet man
mochtwi enechsins gevisieren
dat wi in eneger manieren
hadden van ere suver maget
ene scotel vol bloets bejaget
ende die maget ware in beide
in wille ende in gewerke meide
entie conincs dochter ware daertoe
ende coninginne mede alsoe
ende perchevaels suster ware tot desen
die vrowe souder met genesen
ware dat sake dat si ware
daermede bestreken ende daer nare
begonstewi vort ane antiren
dese costume ende dese maniren
dat wi in ne genen tiden
en gene maget hier liten liden
conincs dochter vor desen casteel
wine hadden van haren blode een deel
nu sidi van deser costumen vroet
nu doetter met dat u donct goet
die joncfrouwe seide na desen
ic mach dese vrowe nu genesen
opdat ic wille ende daer naer
vraget si den drien ridders daer
wat haer raet daer af ware
ende galaat seide daer nare
gi sijt soe bleec ende so cranc
gi soudet besterven eer iet lanc
doedise aldus genesen
het sal mi seitsi ere wesen
ende al minen geslechte toe
stervicker omme seitsi doe
ende ic bent sculdech te done dor u
ende dore henlieden nu
het waere merre scade vergadert di
dan dit soude wesen van mi
dat icker omme storve ende bi dien
biddic sere u allen drien
dat gi u accordeert daertoe
dat ic haerre liede wille doe
ende si georloefden dat
om dat sijs so vrindelijc bat
perchevaels suster seide daernaer
vor alle die gene di waren daer
ic sal quiten morgen inden dage
in dire maniren sonder sage
dat hen te quitene sijn gewone
joncfrouwen van minen doene
die van binnen die dat horden
dancten hare van dien worden
ende dreven met hare feeste mere
dan si gedaen hadden ere
des anders dages quam die joncfrouwe vort
alsi messe hadde gehort
ende int palais dede si dare
die vrouwe bringen vor hare
die soe oversere ontmaect was
in haer ansichte sijt seker das
dattet groet wonder wesen dochte
hoe si enen dach leven mochte
ende die joncfrouwe dede hare slaen
ene adere dat bloet utspranc saen
ende si seinde hare doe
ende beval hare gode toe
ende seide toter vrowen al bloet
ic ben comen te mire doet
vrouwe hier om u gesonde
ende si verdroechde ter selver stonde
omtrent therte utermaten
om dbloet dat si hadde gelaten
die scotele was al vol doe
alsi mochte spreken sprac si toe
perchevale haren broder ende seide nu
stervic daeromme soe biddic u
dat gi minen lichame doet niet
in dit lant graven wats gesciet
maer doet mi lecgen ic bidde u des
ter havenen die mi naest es
in ene scepelkin laet mi varen ter uren
daer mi senden die aventuren
bedie weset wel seker das
alse gi sult comen te sarras
daer gi varen sult wetic wale
volgen nu den heilegen grale
gi sult mi vinden te hant
gearriveert ane dlant
ic bidde u dat gi mi gravet daer naer
in dat geestelijc palays daer
bedie galaat ende gi mede
sult licgen beide te dire stede
hi belovet al wenende hare
si seide tote perchevale daer nare
scedet morgen henen onder u drien
ende vard elc sinen wech tot dien
dat gi te gadere toten coninc comt
diemen gemangirt coninc nomt
dus wilt die hoge meester dat si
si souden alsoe doen seiden si
si ontfinc oetmodelijc daer naer
trecht vander heileger kerken daer
ende sciet wel ende heilechlike
daerna van desen eertrike
die vrowe met haren blode genas
ende alsi dus genesen was
haer vleesch dat vordien
donker ende sward was gesien
ontfinc al sulke scoenhede
alset hadde vor die siechede
des die drie gesellen waren blide
ende alle dire waren tier tide
ende si daden berecken daer naer
der joncfrouwen lichame aldaer
ende balsemen also ridelike
oft ware die meeste van ertrike
ende si daden een scep berecken
ende met sidinen clederen decken
ende een rikelijc bedde daer in
wel gepareert meer no min
dat elc prisede diet sach
daer die dode minsche op lach
alsi al dit hadden gedaen
setten si tscep in die zee saen
ende bohort seide daer nare
ic wilder een brief mede ware
ende daer in ware bescreven
hoe die joncfrouwe doet es bleven
ende die aventuren die si alsoe
te hovede hulp bringen daertoe
ende perchevael seide doe saen
dat hi alsoe nu hadde gedaen
galaat seide dat hire wel an dede
want si mochte comen tselker stede
men soude merre ere doen hare
dan ofter die brief niet ane ware
si litent scip gaen in gods gewout
ende bevalent gode menechfout
dese drie voren wech nadas
ende worden geware dat was
een donker weder ende trocken ter vaerd
vaste tere capellen waerd
het begonste donren tien tiden
ende blixemen in allen siden
soe dattie ene heilecht wel
vanden castele die muer vel
ende hen tebarenterden di gesellen
vanden muren die daer vellen
daerna alse dat sware weder
te ginc ende vel neder
es een riddere gevloen die was
sere gewont die bat das
datmen hem holpe ende daer quam saen
een riddere gevolget en een naen
ende ripen al oppenbare
van verren dat hi doet ware
bohorde ontfermde des sere
ende bat tot galaate live here
vard uwen wech ende laet mi keren
genen riddere hulpen verweren
nu hier jegen viande
die hem willen doen scande
ne laet niet dor mi gine vaerd
margen tuwer questen waerd
elkerlijc sinen wech tot dien
dat wi vergaderen onder ons drien
dus voer hi na te derre ure
nu salic vort die aventure
secgen nu te desen male
van galaate ende van perchevale
die over haren geselle sere
gode baden onsen here
ende bleven den nacht ter capellen daer
des ander dages wet vorwaer
alsi geware worden das
dattie tempeest gevallen was
ende die dach scone baert
si voren ten castele waert
alse die gerne souden bekinnen
hoe gevaren was daer binnen
tirst dat si ter porten quamen
vondensise verbernt ende vernamen
dat geworpen hadde dweder
alle die mure ter neder
si voren binnen daer si meer
wonders vonden dan si daden eer
want si binnen den castele ten stonden
no weder wijf no man ne vonden
ende si tijden vord dat si quamen
ten palayse daer si vernamen
die ridders woch ende weder
ter eerden doet licgen neder
ende si drogen over een das
dat dit gods wrake was
ende si horden ene stimme daernaer
die hen seide al oppenbaer
dat gesciet sijn dese saken
dat es den joncfrouwen te wraken
die hier binnen desen castele
van haren blode lieten vele
om datter mede soude haer lijf
behouden een ongetrouwe wijf
binnen dien datsi daer lagen
ende dat wonder ane sagen
quamen si gegaen tere stonden
daer si ene capelle vonden
een kerchof daer si in al sonder waen
vele groenre bome sagen staen
ende wel xl tommen mede
ende het sceen dat te dier stede
en geen tempeest no onweder
daer was gevallen neder
alst en hadde gedaen bi trouwen
daer lagen die heilege joncfrouwen
die omder vorseider vrouwen leven
van blodene doet waren bleven
ende daer lagere xij te waren
die alle conincs kindere waren
si bleven toter primtijt dare
ende scieden doen daernare
ende reden dat si een foreest vernamen
ende alsi binnen den foreeste quamen
spraken si so onder hen lieden
datsi manlijc van anderen scieden
nu swiget van hen di aventure
ende sal u secgen nu ter ure
van min her lancelote van lac
daersi in langen niet af ne sprac
daventure seget dat lanceloet
comen was tenen water groet
dattie mercoyse was genant
ende in vier sinnen hem besloten vant
hi siet dat an dene side leget
dat foreest groet ende ongeweget
ende hi sach an dander twee siden
roetsen hoge daermen niet mochte liden
an die vierde sach hi dat liep
een groet water ende een diep
mettesen was hi beset soe
dat hi danen niet conste comen doe
ende bleef daer tonpayse sere
in die genaden van onsen here
ende was daer tot dattie nacht quam
ende tirst dat hine vernam
hi dede af doe sine wapen
ende beval hem gode ende ginc slapen
ten irsten dat daer lanceloet sliep
hoerdi dat ene stemme riep
lanceloet stant op ende doe an
dine wapine ende ganc dan
int irste scip dattu vins hi horde
dat ende ontspranc metten worde
hi ontede sine ogen daernaer
ende saget om hem harde claer
gelijc oft hoge dach ware
ende hi verloest te hant daer nare
hi scinde hem doe herde sere
ende beval hem onsen here
ende hi wapende hem ter vard
doe sach hi ter rivieren ward
ende sach een scip daer niet was an
no weder roder no seil nochtan
ginc hi int scep so hi irst mochte
alsi int scip quam hem dochte
dat alle die goede crude van ertrike
daer binnen roeken gemeinlike
ende hem dochte mede das
dat hi volmaectelijc gevoet was
met alder spisen diemen visieren
mochte in eneger manieren
doe was lanceloet om die sake
wonderlike wel te gemake
hi ginc ant boert licgen daer naer
vanden scepe ende sliep daer
tirst dat hi dages ward geware
sach hi achter scepe harentare
ende sach daer een rikelike bedde thant
dat rikelijcste dat noit man vant
hi vant daer enen brief dien hi las
om te wetene wat daer was
ende hi vanter in gescreven jegen
datter perchevaels suster in was gelegen
vort vant hire in bescreven
hoe die joncfrouwe doet was bleven
ende hoe datse galaat perchevael ende bohort
in dat scep doe leiden vort
ende hi kerde ten boerde weder
vanden scepe ende knielde neder
ende bat daer oetmodelike
onsen here van hemelrike
dat hi hem onne der aventuren
binnen dattie queste sal geduren
dat hi sinen soene vinden moge
galate ende hi dat gedoge
dat hi jegen hem spreke mede
alsi hadde gedaen sine gebede
sach hi op ende ward geware das
waer hi an ene roetse gelant was
ende hi sach ene capelle daer an
ende vore die dore sat een out man
ende lanceloet groette dien
tirst dat hine hadde gesien
ende die goede man hem weder
die tote lancelote quam neder
ende ginc sitten op enen berch daer
ende sprac jegen hem daer naer
ende vragede hem altehant
wine daer brachte int lant
ende lanceloet vertelde hem al
sijn wesen ende sijn geval
ende als hi wiste dat lanceloet was
hem wonderde harde sere das
ende doe hi die dode joncfrouwe vernam
enten brief dire an gescreven quam
doe riet hem die goede man
dat hire met soude varen dan
ende lanceloet seide here seldi
hier bliven hi seide jahi
ende doe lanceloet sciet dane
riep hem die goede man ane
lanceloet ic bevele sere di
dattu galaate bids over mi
in wies geselscap du sout wesen
wel cortelike na desen
lanceloet was in dat scip alsoe
ene maent ende meer daertoe
dat hire niet ut ne quam
vragede ieman waer hi spise nam
daventure seget al claer
dat hine wel mochte voeden daer
die dat volc voetde van israel
in die welde wstine wel
want elcs dages alsi hadde gedaen
sine gebedinge also saen
was hi vervullet soe sere
metter gratien van onsen here
ende daerna overlanc arrevierdi
op enen nacht enen bosce bi
daer hi horde ende vernam
daer een gewapent ridder quam
dor den bosch gereden metter vart
hi beette ende liet gaen sijn part
soe waer dattet wesen woude
harentare achter woude
ende hi seinde hem te hant
ende ginc int scep dat hi daer vant
also gewapent alsi was doe
ende lanceloet sach daer al toe
maer alsene lanceloet sach comen
heeft hi sine wapine genomen
alse die in gepense was daer of
dat hem die goede man dede gelof
ende ginc doe jegen desen
ende hitene willecome wesen
die ander seide daer ten stonden
here wel moetti sijn vonden
hi seide vort wie sidi here
ic begert te wetene sere
hi seide ic ben lanceloet van lac
daerna die ander riddere sprac
here ic hebbe begert vor nu
harde sere te siene u
ende boven allen mannen nu ter tijt
want gi beginsel van mi sijt
ende hi stac sinen helm af doe
ende lanceloet sprac hem aldus toe
sidi galaat soe secget mi
ja ic here antwerde hi
ende als hi wiste dat hijt was
hi was utermaten blide das
si onderhelsden hen tier uren
ende vertelden hare aventuren
alsoe alsi hen waren gevallen
ende haer doen oec met allen
lanceloet vragede hem daernaer
vanden brieve oft hi seide waer
galaat seide en twifelets niet
die dinge sijn alsoe gesciet
doe lanceloet hadde verstaen
dat grote wonder hi seide saen
hine wiste noit manne vordien
soe scone aventure gescien
alse galaate doen gesciet was
lanceloet bleef doe als icker af las
in dat scep wel een half jaer
ende galaat was altoes met hem daer
in derre maniren dat si sere
eerden ende dienden onsen here
ende si arriverden an vele lande
daer si aventuren menegerhande
vonden ende te hoefde brochten
die wonderlike wesen dochten
bi harre groter doechdelijchede
ende bi dat hen altoes was mede
die gratie vanden heilegen geest
die hen gaf hulpe ende volleest
die boec en hout gene tale
nu hier vanden heilegen grale
om dat te lanc te tellen ware
al datter af gesciede dare
na paeschen alse die tiden
begonsten groien ende verbliden
geviel henlieden dat si an een
eylant arriverden onder hen tween
an een foreest daer ene cruce stont
ende si sagen daer comen terstont
enen riddere met groten oreeste
al gewapent uten foreeste
met witten wapinen ende daertoe
sat hi op een snewit paert doe
ende hi leitde een snewit paert
metten breidele dire ende waerd
ende hi groette tier stede
vandes groets meesters halven bede
ende hi sprac an galaate mettesen
riddere gi hebt lange gnoech gewesen
in dit scip hier met uwen vader
gi moet dit laten algader
dat hier es ende sitten op dit paert
altehant en varen ter vaerd
daer u leiden sal die aventure
dat conincrike van logers dure
ende die aventuren bringen
tehoefde van menegen dingen
alse galaat dat verhorde
hi liep ten vader na dien worde
ende custene vrindelike
ende sprac wenende bitterlike
live vader ic bevele u nu
onsen here ic ne wanu
nembermeer weder na dien
dat ic van u scede sien
lanceloet weende oec sere
ende bevallen daer onsen here
alsi dus daer onderlinge scieden
seide ene stemme onder hen lieden
penst om wel doen gine selt niet sien
deen den anderen vort comt te dien
dat god sijn vonnesse geven sal
ende domen dese werelt al
alse lanceloet dat verhorde
sprac hi ten sone dese worde
dien hi sere hadde gemint
ay galaat wel live kint
nadien dat ic sceden moet van di
so biddic u dat gi bit vor mi
dat ic vanden dienste ons heren
nembermer ne mote keren
galaat antwerde sonder waen
u ne sal mogen te staden staen
gene bede so wel op genen dach
alse uwes selfs bede vermach
hi sat op ende si scieden
altehant onder henlieden
galaat sloech ten foreeste ward
entie wint sloech ant scip ter vard
ende voerde dat scep te hande
harde verre vanden lande
ende lanceloet bleef int scep alsoe
metten doden lichame embertoe
ende voer also ene maent ende mere
in die zee ende bat onsen here
dat hine bi sire genade
teneger steden comen dade
daer hem gratie mochte gescien
dat hi vanden grale mochte sien
soe dat hi op enen nacht quam
ende arriverde daer hi vernam
dat hem dochte wesen een lant
daer hi enen sconen casteel vant
wel staende ende wel bewart
daer was ene porte staende ter zee ward
daer ne was gene vrese ane
si plach altoes open te stane
bedie datse wachten tallen stonden
twe libarde di daer vore stonden
soe dat nieman dor die aventure
ne dorste liden doe daer dure
alse dat scip was gelant daer
di mane sceen scone ende claer
soe datmen verre mochte sien
hi horde ene stemme di seide nadien
lanceloet maecti uten scepe ende ganc
inden casteel daer du eer iet lanc
sals vinden en deel van dien dattu
vele gesocht heves tot nu
ende dattu in dese vard
sere te siene heves begard
alse lanceloet dat hadde gehort
hi wapende hem ende na dat wort
ginc hi ter porten te hant
daer hi die twee libarde vore vant
ende hi trac te hant sijn swaerd
ende hi tiede ten libarden waerd
daer hi hem jegen verweren woude
ende hi sach alsoe houde
dat hem dochte comen ene hant
dine sloech opten arm thant
dat hem tswaerd ontvloech daer
hi horde ene stemme di seide daernaer
ay qualike geloefde man
wanen comt di dit cranc gelove an
dattu dire hant geloves mere
dan dinen sceppere dinen here
du best een keytijf in dinen waen
dattu waens datti te staden mach staen
dine wapine nu hier mere
dan dien du diens onsen here
hi stac tswaerd inden scoe te hant
ende seide daerna alte hant
ic houts mi an onsen here
ane sine genaden nu mere
hi scinde hem ende ginc saen
daer hi die libarde sach staen
ende alsine hadden vorsien
si saten neder stille mettien
ende ne togeden geen gelaet
om hem te doene enech quaet
hi ginc soe verre dat hi quam
tere cameren daer hi vernam
dat besloten waren die duren
hi deder die hant an ter uren
ende hi horde cortelike
ene stemme singen soe sotelike
alse lanceloet dat hadde gehort
hi troc hem te hant bat vort
ende pensde wel van desen
dat dit heilege grael mach wesen
ende seide wenende sere
ay jhesus kerst vader here
oftic noit teneger stede
dat di bequamelic was dede
ne doet mi die onwerde niet
here gine toent mi iet
van dien dat ic soeke embertoe
hi sach so grote claerheit doe
in die camere oft ware daer
die sonne ende thus ward soe clar
als oft die zale harentare
vol kerssen gesteken ware
ende hi vergat alle dinge
ende wilde alsoe varinge
binnen in die camere gaen
ende ene stemme seide alse saen
lanceloet vlie en trec niet inward
ende hi trac achter metter vard
ende sach op ene selverine tafle staen
dat heile vat al sonder waen
met enen roeden samite verdect
harde werdelike berect
daer ingle omtrent waren
elc dinende vanden haren
selc stont daer met sinen
wijnroec vate selverinen
some met crucen daer nare
some met ornementen van outare
ende hi sach dat vore dat vat
een man in papen gelike sat
ende lancelote dochte daer na das
dat hi int sacrament vander messen was
ende hem dochte dattie goede man
heffen soude corpus domini dat hi dan
boven sinen handen sach hen drien
na dat hi best conde gesien
ende hem dochte dat openbaer
die twee hilden den derden daer
binnen des papen handen alsoe
ende hievene hoge op doe
derre gelike oft hine togen
den volke wilde vor sinen ogen
ende hem dochte tier uren
dattie man met dire figuren
soe geladen was in sine hande
dat hine soude laten vallen te hande
soe datter lanceloet toelopen woude
om dat hi hem hulpen soude
hi quam ter dore ende leide te gader
sine hande ende seide vader
van hemelrike oft gijt gebiet
en keret mi te pinen niet
oftic ga hulpen den goeden man
dies noet heeft hi ginc darward dan
ende als hi der taflen quam bi
om daer te gane soe besef hi
ene wint swede die quam gereet
ende sloech hem int ansichte so heet
oft vier ware ende hem dochte das
dat hi altemale verbernt was
ende hine hadde vortane
gene macht te gane
want hi hadde al die macht verloren
vanden ogen ende vanden oren
ende hi ne hadde gene lede
daer hi hem mochte gehulpen mede
hi besiefs dattene vele hande
uter cameren drogen te hande
ende opten anderen dach daer naer
was lanceloet vonden licgende daer
den lieden dochte groet wonder das
want hen dochte dat hi doet was
ende hi lach xiiij dage alsoe
sonder eten ende drinken embertoe
soe dat hem geviel daer hi lach
rechte opten viftienden dach
omtrent middach dat hi sine ogen ontede
ende hi dreef grote droefhede
ende hi seide here van hemelrike
twi weckestu mi so hastelike
bedie ic was bat te gemake
dan ic sal sijn bi eneger sake
ay jhesus kerst heilechgeest oppenbare
ende die also geluckech ware
dat hi wiste die wonderlijchede
van uwer groter verhoelhede
ic hads meer gesien sonder waen
en hadden mine sonden gedaen
lancelote hadde doe wonder das
dat hi daer soe vonden was
ende si vertelden hem daernaer
dat hi lach xiiij dage daer
dat hi niet spreken mochte een wort
doe pensede lanceloet vort
hoe hi hadde gedient den viant
xiiij jaer ende pensede te hant
dat hem onse here daerbi dede
die macht verlisen in sine lede
xiiij dage en daer nare
sach hi daer licgen die hare
die hi hadde gedragen een half jaer
dat hem was int herte wel swaer
bedien hem dochte dat hi
sijn gelof te broken hadde daerbi
doe vragede hi waer hi ware
men seide hem te corbonijc daer naer
men brachte hem nuwe cleder di hi
niet ane ne wilde doen daerbi
hi wilde sine hare doen an
die daer waren seiden hem dan
lanceloet dede die hare an daer
ende die neuwe cleder daer naer
ende si worden geware das
alsi was gecleet dat lanceloet was
doe daden hem menste ende meeste
algader daer grote feeste
een ridder ginc tot pellese saen
ten coninc ende deet hem verstaen
ende die coninc was blide sere
ende ontfingene met groter ere
ende die coninc seide hem al bloet
dat sijn scoene dochter was doet
daer galaat ane gewonnen was
lanceloet was harde drove das
opten viften dach waren si geseten
tere taflen ende om eten
entie taflen vanden heilegen grale
van allen goeden spisen wale
vervullet waren ende si aten
ende alle die ten taflen saten
sagen dat alle die doren doe
vanden palayse loken toe
datter nieman an dede die hant
ende daer quam een riddere thant
gewapent op een groet part
ende hi riep ter porten inward
lange ende sere ontoe ontoe
soe dat hi soe lange riep doe
dat selve opstont die coninc
ende hi ter venstren ginc
ende seide ten riddere here
gine moget niet hier in numere
ende sone mach nieman nu ter tijt
alse hoge opgeseten als gi sijt
alse lange als hier binnen es
dat heilege grael des sijt gewes
ende die ridder hi sciet dane
doe sprac hem die coninc ane
her riddere ende wie sidi
ic hete hestor seide doe hi
ende ben lanceloets broder van lac
alse dattie coninc horde hi sprac
ic ben om u te drover des
om dat lanceloet hier in nu es
doe seide hestor te hande
ay god here nu dobleert min scande
nu ne dar ic comen nembermere
vor minen broder minen here
nadien dat ic falgire van dien
dattie vraye ridders hebben gesien
die goede man seide mi waerheide
die tot min her waleweine dat seide
ende te mi dat ic hier wel gome
die betekenesse van onsen drome
ende hi reet wech tien tiden
al dat hi mochte geriden
die vanden castele ripen na dien
alle alsi dat hadden vorsien
ende vloectene alle sere das
dat hi oyt geboren was
ende hi voer int foreest thant
daer hijt alre diest vant
die coninc pelles seide daernare
lancelote van hestore die mare
ende hi was daeraf so tongemake
dat hi niet en mochte di sake
soe gedecken die hem waren bi
en worden geware van hem dat hi
weende so dat in sijn ansichte
die trane vielen wel gedichte
ende het berau thant den coninc
dat hi hadde geseit die dinc
na etene sprac lanceloet den coninc an
dat hi wech wille varen dan
ende maken doe sine vard
toten rike van logers ward
daer hi binnen langen nine was
doe bat hem sere die coninc das
dat hi hem vergave die word
die hi daer van hem heeft gehord
van sinen broder ende lanceloet
vergaf hem dat clein ende groet
die coninc gaf hem een groet ors daer
lanceloet dancte hem sere daer naer
ende doe nam lanceloet orlof saen
ende reet wech sonder waen
al dat hi mochte grote dachvarde
ten lande waerd dat hi begarde
ende reet soe verre alsict vernam
dat hi tarturs hove quam
daer hi harde wel was ontfaen
ende daer hem grote ere was gedaen
ende hi vertelde daer oec tier uren
een deel van sinen aventuren
nu latic vallen hier af die wort
ende spreke van galate vort
daventure seget hier ter steden
alse galaat was gesceden
van lancelote dat hi daer nare
reet menegen dach harentare
daerne leitde die aventure
soe dat hi quam tere ure
in die abdie daer mordram in was
die coninc daermen hier vore aflas
ende alsi verstont die niemare
dattie coninc mordran ontbeit daer nare
tote dattie goede riddere soude
daer comen hi pensde also houde
dat hi tot hem soude gaen
des ander dages alsi op was gestaen
ende messe gehort hi ginc te hant
daer hi den coninc mordramme vant
ende alse die coninc die daer lach
hem biden wille van god sach
die coninc die lange daer te voren
sine siene hadde verloren
ende sine macht van sinen leden
rechte hem op daer ter steden
als hem galaat naken began
ende hi sprac hem aldus an
warechtech riddere ende seriant
ons heren alst es wel becant
wies comste ic hier ter steden
soe lange hebbe nu ontbeden
nem mi in dine arme sonder vorst
ende late mi resten op dine borst
dat ic in dine arme bede
van desen armen live scede
du best so suver ende maget
boven al dat wapine draget
alse der lylien blome daer bi
magedom es betekent bedi
si wittere es dan andere blomen
ende meer dogeden daer af comen
ende alse galaat dat horde
hi ginc sitten metten worde
ten bedde daer lach die coninc
dien hi binnen sinen armen bevinc
ende hiltene vor hem om dat dan
hem resten soude die goede man
ende als mordran die coninc sach
dat hi in galaats arme lach
hi seide ic ben te minen wille sere
nu biddic gode onsen here
dat hi u geselscap doe
die ziele sciet vanden lichame soe
alse die liede dat hadden verstaen
si quamen daertoe alsoe saen
ende vanden genesen sine wonden
die hi gedragen hadde lange stonden
dat hen groet wonder dochte wesen
ende si grovene na desen
ende galaat voer wech ende quam
int vresselike foreest ende vernam
die fonteine die te wallen plach
daermen hier vore af lesen mach
ende als hire in stac sine hant
verginc die hitten altehant
ende was nember heet vortmere
dat was bedie dat in dien here
noit ne was teneger uren
enege hitten van luxuren
ende menne heitse vortane niet
lanceloets fonteine mar si hiet
galaats fonteine vord ane
ende hi sciet doe van dane
ende quam in ene abdie int lant
van logers daer hi doe vant
die tombe die bernde so sere
daer lanceloet hadde gesijn ere
ende alse galaat daer binnen quam
ende hi dat hol daer vernam
ende die tomme die bernede soe
hi bat daer enen broder doe
dat hi hem seide wat dat ware
die broder seide hem daer nare
hets ene wonderlike aventure
die nembermer te gere ure
geen man te hoefde bringen sal
sonder die in ridderscap sal liden al
die ridders vander tafelronde
galaat seide te dire stonde
ic bidde u op grote minne
dat gi mi wilt leiden daer inne
dat ic moge comen daer toe
entie broder leide hem daer doe
alser galaat toe comen soude
vier ende vlamme verginc also houde
vander tommen dat si nemmere
en bernede alsi dede ere
ende hi hief op di tomme te hant
daer hi enen doden lichame vant
ende alse die hitten was vergaen
hordi ene stemme secgen saen
galaat gi sijt sculdech sere
gode te dankene onsen here
die u sulke gratie heft gegeven
dat gi om u goede leven
zielen moget trecken uter hellen
daer si jamberlike in quellen
ende senden daer ute in hemelrike
daer te blivene ewelike
bedie ic ben symon die was
van uwen geslechte sijt seker das
daermen hier te voren af las
ende oec hebbic wet wel das
in dese hitten gesijn vorwaer
driehondert ende liiij jaer
om tongeldene ene sonde
die ic dede terre stonde
ane joseppe diemen wilen hiet
van aromathien en waerdi niet
ic ware verdoemt ewelike
maer die here van hemelrike
hevet mi versien bi sire genadechede
ende om die grote oetmodechede
die in u es so heeft hi mi nu
allene om die comste van u
verloest ut mire groter noet
ende geset in bliscepen groet
den genen daer dit gedaen was
hadden herde groot wonder das
want daer noch elre onder liede
noit so groet wonder gesciede
hi dede den lichame daer naer
delven anden meesten outaer
alsmen sculdech te doene was
si waren blide alle das
ende festeerdene doe herde sere
ende daden hem grote ere
ende si vrachden hem wie hi ware
ende hi seide hen daer af dware
des ander dages nam hi orlof
na messe ende ruemde thof
ende hi reet nu hier nu daer
in dire maniren wel vijf jaer
eer hi quam daer ic eer sprac of
in des gemangirts conincs hof
perchevael hilt hem oec tier ure
geselscap al die vif jaer dure
si brachten die aventuren die waren
binnen logers in vif jaren
te hoefde so datter na die saken
lettel te bringene achter gebraken
ende sine worden noit te genen stonden
hoe vele liede dat si vonden
jegen hen in en gere maniren
datmense mochte iet scoffiren
op enen dach quamen si gereden
uten foreeste tere steden
ende gemoetten bohorde daernaer
die allene quam gereden daer
si waren blide onder hen drien
alse elc anderen hadde gesien
si groettene beide na desen
ende vrachden hem om sijn wesen
ende hi seide henlieden twaren
hine lach op bedde in vif jaren
nie vierwerf no in huse toe
daer liede in wonende waren doe
dus waren dese drie gesellen
vergadert daer wi ave tellen
die versceden hadden gewesen
ende reden te gadere na desen
soe dat si ten castele quamen
van corbenijc alsi dat vernamen
die gene dire waren binnen
si ontfingense met minnen
ende boven hen allen die coninc
die wel wiste dat bi deser dinc
breken souden die aventuren
die in dien cateel waren tier uren
die daer lange hadden gestaen
ende die niemare quam ut saen
al dat hof dore vanden drien
ende si quamense alle besien
ende die coninc pelles weende soe
op galaate sinen neve doe
soe daden alle dandere mede
die daer waren in die stede
dine sere hadden gemint
ende gesien als hi was een kint
tirst dat si ontwapent waren
quam te henlieden sonder sparen
elyser des conincs pelles soene
ende hi brachte vor die goene
dat gebroken swaerd daer gi
hier vore af horet lesen mi
daer joseph mede was gewont
in sine bene tere stont
als hijt getrect hadde uten scoe
ende hi hem vertelt hadde doe
dat swaerd wilen te broken was
behort quam ende provede das
ant swaerd oft hi daertoe dochte
dat hijt te gadere bringen mochte
mare en mochte niet gescien
ende perchevael provede mettien
dient ontfacht te done alsoe
ende hi seide te galate doe
van deser aventuren hebwi
gefalgirt here nu moetti
proven wat gire moget doen an
ende falgeerdi daer af ic wane dan
dats geen man cracht ne heeft
te hoefde te bringen die nu leeft
doe nam galaat die sticken in die hant
ende vergadertse daer te hant
so wel dat geen man van dien
ware worden geware diet gesien
hadde dattet min no mere
igeren gebroken was ere
tirst dat van dien sconen beginne
die gesellen worden in inne
si seiden wi selen sekerlike
dandere aventuren lichtelike
te hoefde bringen wel nadien
dat wi van dese hebben gesien
alse die van binnen die aventure
vanden sweerde sagen aldure
te hoefde bracht si waren das
utermaten blide dat also was
ende gaven bohorde tswaerd daernare
ende seiden dat wel besteet ware
ane bohorde omdat hi dan
wert riddere was ende goet man
te vespertide begonde daer
dat weder donkeren dat was claer
ende sere verwandelen daertoe
daer hief een groet wind doe
die in dat palais sloech gereet
ende het ward daer binnen so heet
dattie liede waenden verbernen wel
ende daer selc in onmacht vel
vander hitten die si hadden daer
ende si horden ene stemme daernaer
die hen dese word oppenbarde
dat si souden gaen harre varde
die gene die niet sculdech waren
te sittene al sonder sparen
ter taflen jhesus kerst ons heren
daer hi die sine wilde eren
bedie hi sal bi sire goeden
die vraie ridders saen voeden
die hi waerd heeft talre wise
met sire hemelscher spise
alsi gehort hadden die tale
si ruemden alle die zale
sonder pelles die coninc
die goetman was in alre dinc
ende daertoe elysar sijn soene
ende ene joncfrouwe diegone
was conincs pelles nichte ende si
was dbese wijf die was daerbi
dese bleven daer onder hen drien
om dat si wilden besien
wat daer soude gescien daernaer
sagen si comen negen ridders daer
al gewapent die doe af daden
hare wapine al met staden
ende alsi dat hadden gedaen
si negen galaat alle saen
ende si seiden tot hem doe here
wi hebben ons gehaest so sere
om dat wi wilden met u
ter hoger taflen eten nu
ende galaat antwerde gi sijt
harde wel comen nu ter tijt
bedie hets oec lanc leden
dat wi quamen hier ter steden
ende si saten alle neder daer
ende galaat vrachde hen daernaer
van wat lande si waren doe
die ene drie waren daertoe
uten lande van gaule twaren
dandere seiden doe sonder sparen
van yrlant entie andere drie
van denemerken dat seiden sie
binnen dien dat si van desen saken
onderlinge hier af spraken
hebben si iiij joncfrouwen vernomen
daer ute ere cameren comen
met enen bedde daer op lach een man
die tongereke sceen wesen dan
ende hadde op sijn hoeft ene crone
van goude rike ende scone
si setten in die zale neder
dat bedde ende kerden weder
doe hief sijn hoeft op di edelman
ende sprac aldus galaate an
wel moetti comen sijn here
ic hebbe u begerd wel sere
te siene ende ic hebbe nu
lange hier ontbeit na u
in selken pinen ende in rouwen
alse gi hier ane mi moget scouwen
nu es die tijt comen hopic sere
dat biden wille van onsen here
mine pine nu lichten sal
ende vander werelt sceden al
binnen desen hebben si gehort
ene stemme secgen dit wort
die niet en hebben vor desen
gesellen vander questen gewesen
gaen harre varde wech bedi
en es geen recht dat si
hier binnen bliven ende om di dinc
ginc wech pelles die coninc
ende elysar entie maget mede
ende alsi geruemt hadden di stede
alle die sonder di hadden gewesen
ter questen hen dochte na desen
dat vanden hemele quam een man
die biscops abijt hadde an
ende in die hant een sceptre droech
ent opt hoeft i mitere dire gnoech
ende iiij ingle brachten dien man
op enen setel gedragen dan
ende daden dien setel staen
optie tafle sonder waen
daer dat heilege grael op stont doe
die gene die daer was bracht alsoe
hadde staende in sijn vorhoeft
letteren die seiden des geloeft
dits joseph die dierste biscop was
vanden kerstenen die te serras
biscop wiede onse here
int geestelijc palais wilen ere
die ridders die hadden gesien
die letteren hen wonderde van dien
want josep daer di letteren af al bloet
spraken was ccc jaer doet
doe seidi tot hen en laet u
niet wonderen gods seriante nu
al sidi mi heden desen dach
bedie dire gelike dat ic plach
te diennen den heilegen grale
alsic ertsch man was also wale
plegic noch te diennen hem
dor al dat ic gesteleec ben
ende hi dede sine bedinge daer toe
daerna horden si di doren ontoen doe
vander cameren ende daer nare
soe worden si daer geware
dattie ingle die daer te voren
joseph brachten als gi mocht horen
die twe brachten gedragen daer
stallichte al bernende claer
ende die derde ene roede dwale
van samite gewracht wale
die vierde eene glavie doe
die ember bloetde sere toe
dat vander glavien wech ende weder
dropelen bloets vilen neder
die de gene in ene bosse ontfinc
die daer metter glavien ginc
die twe setten di kerssen daernaer
op ene selverine tafle daer
entie derde leide die dwale
optie tafle neven den grale
ende die vierde hilt di glavie doe
neffens den vate embertoe
dat bloet doe in sinen loep
nederward daer in doe droep
ende alsi dat hadden gedaen
josep stont op alsoe saen
ende trac die glavie ter stont
vanden vate datter onder stont
ende decte dat vat metter dwale
die daer bi lach harde wale
joseph maecte gelike also houde
oft hi te sacramente gaen soude
vander messe ende als hi daer
en lettel hadde gelet daernaer
nam hi ene hostie nadat
met sinen handen int heilege vat
in gelike van brode ende als hi
dat op hief doen sagen si
vanden hemele comen tier ure
nederward ene figure
in kins gelike die hadde doe
dat ansichte roet ende alsoe
ontsteken in dire gebare
als oft een ontsteken vier ware
ende sloech in dat broet dare
daer si toesagen al oppenbare
dattet hadde die vorme dan
van enen geesteliken man
ende alse joseph lange hadde alsoe
gehouden hi leitdet neder doe
in dat heilege vat alsoe saen
alse josep dit al hadde gedaen
ende datten pape te done ginc an
van datter messen behort dan
hi ginc tot galaate tier stont
ende custene ane sinen mont
ende hi hiet hem dat hi alsoe
custe alle sine brodere toe
ende galaat deet alsoe saen
joseph seide alst was gedaen
seriante ons heren die hebt u
gepijnt ende gemoit tot nu
om die wondere hier besien
die ten heilegen vate gescien
sittet teser taflen saen
daer gi selt die hogeste spise ontfaen
entie beste daer oit af aten
enige ridders waer si saten
van uwes sceppers handen hierbi
mogedi wel secgen dat gi
hebt gepijnt omden hogesten loen
daer oit ombe onder den troen
enich riddere pine dede
oft enich ander man mede
als joseph hadde geseit di wort
daerna verloren sine vort
sine mochten niet geweten waer
si saten ter taflen daer
ende si weenden soe sere dat
hare ansichten worden nat
ende daerna hebben si vernomen
uten heilegen vate comen
enen man die bloetde bede
an di hande ende an di vote mede
ende andien lichame alsoe
die seide tot dien lieden doe
gi die mi getrouwe sijt
ende goede seriante nu ter tijt
die na dit eertsce leven
vort int geestelike sijt verheven
gi hebt mi soe lange gesocht nu
dat ic ne wille mi vort jegen u
niet langer decken ende bedien
moetti mi nu een deel besien
ende van minen saken weten
gi sijt nu ter taflen geseten
daer noit riddere ne at
sider datter joseph toe sat
van aritmathien die riddere fijn
maer die riddere die hier binnen sijn
hebben hier af binnen desen
alse gi sijt gevoet gewesen
nu comt vort ende ontfaet van mi
dat hoge gerechte dat gi
begert hebt soe langen tijt
daer gi so vele om gepijnt sijt
nu nam hi selve dat heilege vat
ende quam tote galaate nadat
ende galaat knielde daer naer
ende ontfinc sinen behoudere daer
ende sine gesellen gemeinlike
daden alle dies gelike
ende alsi alle hadden ontfaen
dat hoge gerechte sonder waen
ende die gene van wies handen
sijt ontfingen seide te handen
tote galaate dese tale
sone also suver ende also wale
gepurgiert alse wel in desen
enech ertsche man mach wesen
wetstu wat ic hier houde vor di
nenic here gine secget mi
antwerde galaat die seriant
ic houde hier in mine hant
die scotele daer god ute at
daer hi met sinen jongeren sat
nu hefstu gesien dattu
sere begeres te siene vor nu
maer dune heves niet sekerlike
gesien alse oppenbaerlike
alstuet noch hier na sals sien
ende wetstu waer dat sal gescien
het sal in die stat van serras wesen
int geestelike palais bi desen
derward moestu henen sceden
ende dat heilege vat geleden
dat noch tavont rumen sal
dat conincrike van logres al
ic wille dattu die vard bestaes
ende dattu ter riviren gaes
du sals tscip daer vinden gemeert
daer du wilen in vondes tswert
metten vremden ringen ende du
sout perchevale leiden met u nu
ende bohorde mede ende bedi
dat ic niet ne wille dat gi
wech vard al sonder genesen
den gemangierden coninc bi desen
willic dat gi vanden bloede ontfaet
dat vander glavien nedergaet
ende gine daer met bestrijct hi sal
van sire mesquame genesen al
ende galaat seide live here twi
ne gedogede di niet dat si
allegadere daer mede gaen
ende hi antwerde hem saen
ic wille dat gi in die gelike sijt
van minen apostelen nu ter tijt
bedie gelijc dat si saten
met mi ter taflen ende aten
en witten dondersdage soe suldi
sitten ende eten oec met mi
ter taflen vanden heilegen grale
ende gi xij oec bi getale
die te deser questen behoren
gelijc dat waren hier te voren
twaelf apostelen ende ic ben
die dertienste met u alsic was met hen
boven al ende ic moet wesen
met rechte u meester in desen
derre gelike dat ic dede sceden
mine apostele ende in vele steden
dede predecken enter meneger ure
minen name al di werelt dure
dire gelike suldi harentare
gesprait werden verre ende nare
op ende neder weder ende vort
in menech lant in menege port
ende hi gebindietse doe
ende si verloerne daer alsoe
datsi daer ne wisten niet
waer hi voer alsi van hen sciet
sonder dat hi maecte sine vart
alse hen dochte te hemele ward
galaat ginc ter taflen te hant
daer hi die glavie op vant
ende nam vanden blode daer ter stede
ende bestreker daer doe mede
des conincs been daer hi was gewont
ende hi genas daer ter stont
ende lovede doe onsen here
vrindelike ende oec sere
dat hi hadde sine gesonde
ende hi levede daerna lange stonde
maer dat ne was ter werelt niet
want hi altehant die werelt liet
ende ginc in witten religione
ende ward van soe heilegen done
dat god dor hem menege miracle dede
dies ic swige hier ter stede
maer ic sal u hier vord tellen
wat doen selen dese gesellen
dus seget der aventuren cracht
dat recht omtrent middernacht
daer si lagen in haer gebede
ene stemme horden spreken gerede
mine lieve vrient al nu
gaet van hier dat hetic u
daer u geleiden wilt daventure
derward gereit u nu ter ure
alsi die stemme hadden gehort
si antwerden alle dese wort
vader van hemelrike here
gelovet moetstu sijn embermere
bedi dattu gewerdeges dattu
over dine vriende ons nomes nu
die pine es niet verloren di wi
menichwerf hebben gedaen dor di
si ruemden dat palays doe
ende gingen neder int hof daer toe
ende vonden hare wapine daer
ende wapenden hem daer naer
ende saten op hare parde
ende voren harre varde
ende alsi buten den castele quamen
vragede elc oms sanders namen
soedat si worden geware das
dat vanden drien van gaule was
claudijn claudas sone di een
ende si vonden vanden anderen tween
dat si waren van groter machte
ridders ende van groten geslachte
tirst datsi daer vernamen
dat si ten scedene daer quamen
si ondercusten hen alle daer
alse gebrodere ende daer naer
seiden die van gaule wenende sere
tote galaate wel live here
wine waren noit so blide
als wi waren te dire tide
dat wi quamen int geselscap van u
ende het soude ons sere rouwen nu
dit sceden van u numere
maer dat alsoe wille onse here
wi moeten ember sceden nu
hierombe soe bevelic u
den here van hemelrike
ende bidde u oec vrindelike
oft gi comt ins conincs arturs hof
ende u gedinct dan daer of
dat gi mi grotet minen vader
lancelote ende oec mede allegader
die gesellen vander tavelronden
si antwerden hem tien stonden
si souden doen sine bede
oft si quamen tire stede
si scieden alle also daer
ende elc voer sinen wech daer naer
galaat ende die sine reden doe
soe verre aldus dat si alsoe
rechte binnen iiij dagen quamen
ter zee ende si vernamen
dat scep daer tenen stonden
tswaerd metten ringen was vonden
ende si vonden letteren daer
ane dbort gescreven oppenbaer
dat nieman ware so coene
dat hi hem sette tselken doene
dat hi int scep en sette voet
hine ware vast ende goet
int gelove dat hi gewaerlike
geloefde anden here van hemelrike
tirst dat si int scep quamen
ende si dat bedde vernamen
si worden te hant geware
der silverinen taflen aldare
daer si waren gesceden of
in des gemangirs conincs hof
ende si sagen daer op staen
dat heilege grael sonder waen
met enen roeden samite verdect
gelijc ere dwalen berect
alsi sagen dat heilege vat
elkerlijc toende anderen dat
ende dancten onsen here das
ende seiden dat hem wel comen was
dat si waren int geselscap doe
vanden heilegen grale alsoe
ende si bevalen hen onsen here
dat hise vord geleitde mere
ende die wint die stille was ere
ward doe waiende herde sere
ende dede dat scep met selker vard
udeward zeilen ter groter zee ward
ende si voren in die zee alsoe
lange dat si niet wisten doe
waer si voren ende galaat plach
te bedene nacht ende dach
als hi ginc slapen telker stont
ende mede alse hi opstont
starkelike ende oetmodelike
den groten here van hemelrike
dat hi bi sire genade
hem gehingede als hijs bade
dat hine dade sterven dan
hi hielt heme soe lange daer an
dat hi op enen tijt horde
van ere stemmen dese worde
galaat ne temayert u niet
onse here wille dat gesciet
dattu heme heves gebeden
te wat tiden ende te wat steden
dattus bids het sal gescien
ende dine ziele sal varen nadien
met gode in hemelrike
ende daer bliven ewelike
die gesellen lagen alsoe
in die zee daer ember toe
soe dat perchevael ende bohort
te galaate spraken dese word
dat bedde dat hier leget nu
was gemaect here dor u
alse die letteren doen kinnen
ende ginc lageter noit binnen
ende gi sijt sceldech na onse verstaen
daer in te licgene sonder waen
bedie di brief seit int begin
dat gire sout resten in
ende galaat antwerde also houde
dat hire dan in resten soude
ende hi ginc opt bedde licgen daer
ende sliep te hant daernaer
ende als hi ontwake worden was
sach hi te hant di stede van serras
ende hi horde ene stemme doe
die henlieden dus sprac toe
ons heren seriante gaet nu ter tijt
uten scepe daer gi in sijt
ende nemet onder u drien
die selverine tafle ende na dien
dragetse onder ulieden vort
tote serras in die port
recht alsi nu es min no mere
ende en setse niet neder ere
vor dat gi ten palaise comen sijt
datmen geestelijc heet nu ter tijt
daer god te biscoppe wiede
joseppe ende gebindietde
die van aramathien genant was
ende alsi hem pijnden das
soe werden si altehant geware
dat tselve scep quam dare
daer si hadden lange te voren
in geleit als gi mocht horen
perchevaels suster die was doet
ende doe seiden si al bloet
dat hen die joncfrouwe seide
vordien dat si starf waerheide
si namen di tafle daer nare
onder hen drien die was wel sware
perchevael ende bohort drogense voren
ende galaat als gi moget horen
droechse achter allene ende vernam
in sinen wech aldaer hi quam
enen man die daer met crocken sat
ende om almoessene daer bat
om die minne van onsen here
daer hi af nam sine liefnere
ende galaat sprac hem dus an
com hulp mi dragen goet man
int palais dese tafle nu
hi seide wat soudic hulpen u
in mochte niet gaen in tien jaren
sonder ander mans hulpe twaren
galaat sprac dine roke des niet
stant op du heves geen verdriet
ende di man stont op tier stont
al geganst ende al gesont
als oft hi noit ere
en hadde gehad gene dere
ende droech die tafle ter ere side
jegen galaat te dien tide
ende alsi quamen in die port
seidi ten lieden weder ende vort
die miracle die hadde gedaen
onse here an hem sonder waen
alsi int palais quamen si vonden
dien setel te dien stonden
die daer hadde gereet onse here
te josephs behoef wilen ere
om dat hire in sitten soude
daer quam gelopen also houde
die vander port van serras bidien
dat si dat grote wonder wilden sien
vanden mangirden crepelinge
die gesont was worden newinge
alsi hadden gedaen onder hen drien
dat hen was bevolen van dien
si kerden ten watere daernaer
ende gingen in dat scep daer
aldaer si perchevaels suster in vonden
ende namense metten bedde ter stonden
ende drogense int geestelike
palais daer sise rikelike
dolven alse betamde conincs kint
alse die coninc vander port sach tgent
die hestoran hiet bi namen
dattie drie gesellen daer quamen
ende ridders waren hi quam te hant
tot hen liede ende hi ondervant
ane hen wanen si waren doe
ende hi vrachde henlieden toe
wat si daer brachten in die port
optie selverine tafle vort
si seiden doe hem al van dien
ende vanden anderen onder hen drien
die waerheit al in scoenre tale
ende oec vanden heilegen grale
ende van sine macht mede
seiden si hem die waerhede
alse die coninc hestoran horde
deser iij goder ridders worde
hi hilt over logene altemale
dat si hem seiden vanden grale
alse di ongetrouwe was ende fel
ende ne gelovede niet wel
om dat sijn geslechte heiden was
en wildi niet geloven das
dat haer secgen was waerhede
ende hiltse over verraders mede
ende hi ontbeide tot dat si
alle drie ontwapent waren bedi
dat hise ontsach ende deetse vaen
alsi haer wapene af hadden gedaen
ende in i gevancnesse lecgen daer
daer si in lagen wel een jaer
maer onse here die ter meneger stede
toget sine genadechede
ende die der gere alsmen seget
te vergetene niet en pleget
die hem dinen lude ende stille
met goeder herten met goeder wille
hi sinde sinen vrienden soe
in die gevanckenesse daer si lagen doe
dat heilege grael om hen mede
te vertroestene te dier stede
soe dat si vander gratien van dien
altoes gevoet waren onder hen drien
ic swige hier af ende sal ter stonden
spreken van dien vander tafelronden
daventure seget hier te samen
alse die gesellen vernamen
dat haer soeken nine draecht
ende lancelote daer af wanhaecht
ende te hove ward vor sonder waen
alsic hier vore dede verstaen
alle die gesellen diet vernamen
hadden des te minder scamen
dat si te hove waerd keerden doe
ende aldus vort embertoe
te met dat sijt gevreisten daer
vorense te hove ward daernaer
soe dat si almeest vergaderden nu
die in die queste waren secgic u
sonder dire doet waren bleven
dire was daer xxiiij bescreven
ende gariet was oec verloren
waleweins broder als gi sult horen
hi was in enen casteel gevaen
alsic u hier na sal doen verstaen
ic lecge hier af die tale neder
ende sal u secgen vanden ridders weder
die hestoran hadde gevaen
een jaer al ute sonder waen
ende tendent jaer op enen dach
clagede galaat sere daer hi lach
ende seide here mi donct dat ic in desen
live lange gnoech hebbe gewesen
ic bidde u dat gire mi
ute hulpt oft u wille si
soe dat geviel op enen dach
dattie coninc estoran lach
in swaerre siecheit vander doet
soe dat hi di drie gesellen ontboet
ende hi bat hen lieden genaden
sere van sinen mesdaden
die hi hen lieden mesdede
ende bat met groter oetmodechede
dat sijt hem wilden vergeven
want hi waende onlange leven
ende si vergavent hem al daer
ende die coninc starf te hant daer naer
ende alse die coninc begraven was
die liede waren tonpaise das
datsi waren sonder coninc
ende en wisten wat doen vander dinc
ende haddens raet onder henlieden
soe dat si binnen dat si hen beriden
horden ene stimme secgen van dien
kiest den joncsten vanden drien
gesellen dire waren gevaen
hi sal u wel beraden sonder waen
ende sal u wel berecken van al
dien tijt dat hi bi u wesen sal
tirst dat si die stemme hadden gehort
si daden na haren rade vort
ende maecten galaate daer coninc
die onwillech was der dinc
si setten hem op sijn hoeft gereet
die crone waest hem lief of leet
ende alse galaate dat dochte
dat hijs ontgaen nine mochte
hi ontfinc die crone te hande
tirst dat hi was comen te lande
ende hijt al hadde in sine hant
hi dede enen boem maken te hant
boven die selverine tafle daer
die rike was ende oppenbaer
van diren stenen menechfoude
subtiellike gewracht in goude
die bedecte daer altemale
dat vat vanden heilegen grale
ende op elken dach alsoe saen
dat galaat was opgestaen
quam hi vor dat heilege vat
daer hi oetmodelike vore bat
ende sine gesellen mede
dadenre oec vore haer gebede
met groten nerste oetmodelike
ten here ward van hemelrike
dat hi hen gratie wilde geven
den tijt dat si waren in dit leven
indie werelt onder henlieden
dat si van sinen dienste nine scieden
alst inde vanden jare gelach
min no meer opten selven dach
dat galaat die crone ontfinc
daer hi mede ward doe coninc
soe was galaat vroe opgestaen
ende sine gesellen sonder waen
alsi int gestelijc palais quamen
daer vonden si enen man ende vernamen
vor theilege vat over sine knien
knilende ende hi dede binnen dien
sine bedinge die hem selven sloech
vor sine borst vele ende gnoech
ende alsi dat lange hadde gedaen
ende hi ten secrete soude gaen
vander messen ende hadde altoe
vanden heilegen vate gedaen doe
daer dat vat gedect was mede
hi riep an galaate ter stede
ende seide tot hem te hant
com hare ons heren seriant
com sien dattu lange heves begaert
te siene ende hi trac derwaerd
ende hi sach dat heilege vat
ende dat mede was in dat
ende als hijt hadde gesien
hi begonste beven na dien
tirst dattie vleescelijchede
anesach die geestelijchede
galaat leide te gadere ter vart
die hande ende hiefse te gode wart
ende bat oetmoedelike
den here van hemelrike
here ic bidde genaden di
nadien dattu gedaen hefs mi
al minen wille geheellike
ic sie nu oppenbarlike
dat gene ertsce tonge ne mach
ontecken heden den dach
ende dat dire gelike nine can
gepensen herte van ertschen man
bedie ic sie hier besonder
boven allen wondere wonder
soete here nadien dat gi
al minen wille hebbet mi
vervullet in dit eertrike
van te siene oppenbarlike
dat ic hebbe begert algader
soe biddic u dan heilege vader
oft u wille es dat gi
in dese bliscap gehinget mi
dat icker in nu mote begeven
soete here dat ertsce leven
ende comen daer die gene sijn nu
die met trouwen hebben gedient u
alse galaat hadde gedaen
sine bedinge alsoe saen
die gode man daer ic eer af las
die in biscops abite was
gaf ons heren lichame daer saen
galaate ende als hine hadde ontfaen
seide die goede man tot hem
galaat wetstu wie ic bem
nenic here gine secget mi
seide galaat doe sprac hi
ic ben die joseph sone was
van aramathien daer men af las
onse here sende mi hier om di
geselscap te doene ende daer bi
soe sendi mi hier eer nochtan
dan enegen anderen man
dattu mi gelikes in dien
dattu die wondere heves gesien
vanden heilegen grale alsic dede
ende om dattu best maget mede
ende wel sittet dattie ene maget
der andere geselscap draget
alse galaat dat hadde gehort
ginc hi te perchevale vort
ende custene an sinen mont doe
ende daerna bohorde alsoe
ende seide ic bidde u dat gi
lancelote minen vader grotet mi
ende min here den coninc arture
ende al dat geselscap dure
vander tavelronden oft gijt
vergadert siet teneger tijt
ende galaat keerde daernaer
vordie tafle ende knilde daer
ende dat ne gedurde lange niet
want die ziele vanden lichame sciet
harde corteliken na dat
alsoe alsi onsen here verbat
die de ingle voerden daer boven
daer si onsen here wel loven
ende alte hant na dien
sagen si daer groet wonder gescien
want die twee gesellen sagen thant
oppenbaerlike comen ene hant
van boven maer sine sagen niet doe
den lichame daer si behorde toe
ende si nam dat heilege vat ter vard
ende droecht met hare ten hemele ward
noit was man soe cone na dien
die seide dat hijt hadde gesien
alse galaat dus doet was
perchevael was soe drove das
ende bohort dat si waren wel naer
in wanhopen gevallen daer
maer datse onse here vorsach
dise vorsien hadde menegen dach
ende vele liede dreven rouwe groet
vanden lande om sine doet
ende hi was daer begraven doe
alse sulken man betamde daertoe
ende perchevael begaf hem daernaer
in ene hermitage aldaer
ende dede ane mettien doene
cledere van religione
ende bohort bleef met hem dan
maer hine dede niet an
die cledere bedie hi was in wane
tes conincs arturs hove te gane
twee dage daerna ende een jaar
soe levede perchevael daernaer
van dat hi in dermitage quam
eer sijn leven inde daer nam
ende doe sciet hi van ertrike
ende bohort dedene eerlike
graven daer ter selver stede
daer galaat lach ende sijn suster mede
ende doe bohort werd in inne das
dat hi daer allene nu was
an die zeeside van babilone
hi sciet van sarras na tgone
ende voer ter zeeward daer naer
ende sat in een scep daer
ende makede sine vard
ten lande van logers ward
hi voer sine dachvarde soe
dat hi quam te carmeloet toe
daer hi vant den coninc arture
noit sach man te gere ure
soe grote bliscepe driven
beide van mannen ende van wiven
alsi alle daden clein ende groet
want si hildene alle over doet
ofte verloren want hi doe
lange hadde gesijn verloren alsoe
men ginc daer feestelike eten
ende alsmen geten hadde wilde weten
die coninc die aventuren met allen
also alsi hen waren gevallen
ende dede clerke vor hem comen daer
dise scriven souden dus naer
bohort vertelde daer irstwarf twaren
hoe dathi hadde gevaren
ende galaats ende perchevaels doet
dies si alle hadden rouwe groet
dit dede die coninc bescriven daer
doen beswoer die coninc daer naer
die andere gesellen dat elc seide
van sire questen die waerheide
die coninc wilt algader horen
ende hoe menech riddere daer es verloren
sint soeken began vanden grale
ende alsijt hadden getelt wale
si vonden datter in waren saken
xxij wale gebraken
ende van desen en was clein no groet
hine was met wapenen doet
nu was den coninc te voren comen
dat walewein haer lijf hadde genomen
een deel van den genen twaren
die in die queste doet waren
doe riep waleweine vor hem die coninc
ende hi seide in warre dinc
walewein ic mane u biden eede
die gi mi daet ter selver stede
daer ic u riddere maecte dat gi
van dat ic u vragen sal berecht mi
walewein gaf antwerde den coninc
here gi hebt mi van deser dinc
soe besworen wat mins gesciet
des en salic achterlaten niet
in sal u secgen dat rechte ware
al waerd datter min lachter in ware
ja die meeste lachter die onder liede
noit enegen riddere gesciede
nu vragic u sprac die coninc
hoe menech riddere die doet ontfinc
in dese queste van uwen handen
ende walewein ward pensende te handen
ende hi sprac toten coninc na desen
here gi wilt berecht wesen
van minen groten ongevalle
ende ic saelt u secgen met alle
ic sie wel dat ember wesen moet
ic ontberets eer dochtu goet
maer here mi brachter toe die noet
ic hebbere achtien geslegen doet
niet bedi dat ic was twaren
betere riddere dan si waren
maer dat op mi keerde dongeval
meer dan op mine gesellen al
ende dit es bi minen ridderscepe niet
nemare bi minen sonden gesciet
en trouwen sprac die coninc
dit was rechte ene ongevalech dinc
ende dat u dese stucken gevel
was bi uwen sonden wetic wel
nu segt mi waer van deser dinc
sloechdi doet bandemaguse den coninc
jaic here ic slogene doet
ic hebber af berouwenesse groet
in dede noit dinge here
die mi berouwen also sere
mine wonderes niet sprac die coninc
dat u sere berout dese dinc
want icker omme tongemake bem
mijn hof es meer genedert bi hem
dant van drien den besten was
die doet sijn in die queste sijt seker das
dese word sprac die coninc aldus
van den coninc bandemagus
doen daer elc riddere hadde geseit
van sire questen die waerheit
alsoe alsijt hadden gesien
van hen selven ende anderen gescien
si worden daer in gescrifte geset
na hare vertellen al te met
in wel bescedenen maniren
ende waren te salesbiren
in die abdie die gescriften doe
geleit ende bleven daer alsoe
tot datter meester woutere mappe quam
ende hi die gescrifte ane nam
ende daer ute trac in walscher tale
den boec vanden heiligen grale
dat hi dor des conincs heinrics bede
ende oec om sine ere dede
dat hine trac uten latine
in walscher talen met sire pine
ende dus indic met deser tale
dystorie vanden heiligen grale
ende sal u vord doen verstaen
hoe dat gariet was gevaen
vander joncfrouwen daer walewein
die ridders doet sloech opt plein
om dat hi ontginc doe daernare
sonder te sprekene jegen hare
