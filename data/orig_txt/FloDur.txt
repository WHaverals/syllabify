dor haren fieren ouermoet
florent die redder goet
slouch den paien vp thouet
dat hine toter cuffien clouet
helm ende beckineel
durant adde cranc riueel
als hi den swaren slach besouf
starc te sine hem behouf
dat hi den ouerzwaren slach
also wel verdragen mach
vp florent slouchi weder
die zwerde gingen vp ende neder
nu erstlic deen ende nv dander
om hectoren no om alexander
ne dorste daer niemene vragen
vele wonden si andren gauen
die ij edele baroene
het was lange achter noene
nochtan dat si te samen streden
bede waersi in onvreden
canic genesen van minen wonden
het sal noch geuallen die stonden
dat het anders wesen sal
so moetic ebben goet geual
andworde weder florent
ic wilde v wel ware bekent
onse wet van kerstinede
durant sprac ende sede
het sal wesen als het mach
also helpe mi die goede dach
metten worde sijn si geuaren
daer die soudaen mit sinen scaren
hilt entie vrouwe mede
die soudaen sprac ende sede
hoe salt varen tusscen v beden
vp wat so sidi gesceden
doe sprac aldus die goede durant
icsalt v seggen here soudant
so goet redder nes onder der zonnen
ic lie mat vor hem ende verwonnen
die met v soude willen varen
doe sprac sonder sparen
marsabile de maget scone
vader here van babilone
het ware v scande altegroot
bleue dese redder doot
ghi sultene gheleden doen
met een deel uwer baroen
het es grotelike uwe ere
doe sprac die gewonde here
die bi namen hiet durant
te sinen volke alte hant
ende beual hem sonder sparen
dat si met hem souden varen
ende niet sceden te genen pale
vor dat hijt hem seluen beuale
si spraken dat sijt gaerne doen
doe nam orlof die baroen
an die scone marsabile
ende nam orlof vptie wile
also ic horde bedieden
met hem durant an sine lieden
ende hoort wat ic v verspelle
groet nu zere minen gheselle
ende danctem van minen wege
so moetic ebben goede sege
als ic hem gaerne dade lief
god hoedene vor al meskief
aldus scieden die paien
van florens seit men mien
entie redder voer daer hi sach
onse lieden hordic gewach
die wellecomden arde zere
florente den niewen here
doe voeren si in die paien
grote mort mach men daer sien
werken weder ende vort
maer alsment int walsce hort
so camer vc sarrasine
daer ontfinc de menige pine
dat verstaet in beden siden
maer die paien sonder biden
camen toe an allen canten
stac den redder vptie borst
adde doe die vrome man
ghehat gene wapine an
so ware hi daer bleven doot
die steke was ouer groot
dat die vrome redder werde
tumen moeste vptie erde
maer saen hi weder vp spranc
tswert trac hi sonder wanc
ende slouch den enen vanden viuen
so dat hine dede ontliuen
doe keerden weder die viere
ende florent die redder fiere
die steldem ter were
maer si daden hem grote dere
also si waren te paerde
entie redder van reinen aerde
die hief tswert met nide
ende stac corboene inde side
wel diepe enen aluen voet
die paien sturte des sijt vroet
maer twalsce seit als ment hort
dat florent voer rechte vort
tote hi vor tpalais cam
den coninc hi vanden paerde nam
vp sinen hals seid die tale
ende drouchen bouen inde sale
daer keiser ende coninc sat
florent wierpen neder plat
den paien vp tpauiment
sodat tbloet al omtrent
spaersde in dat palas
elken so wonderde das
wane daer die paien cam
maer teerst men daer vernam
florente den redder zere
was daer grote wareltere
ende groten wellecomen
die keiser ebic vernomen
die stont vp ende seide
florent lijf ende leide
dat was gedaen ouer quaet
want sichtent arde wel verstaet
so wast arde na becocht
also v van mi wort vort brocht
eer de bouc ten ende coomt
die soudaen altemale verdoomt
waert alsi de waerheit wiste
vanden ouer swaren twiste
onthoot wordt die fel corboen
entie andre ij glottoen
ende hare hoofden geset
vp glauien haren mamet
vlouken si vter maten zere
an roere so wort al dat here
bede bachten ende voren
paien adden groten toren
maer men mochter niet toe doen
hier latic vanden sarragoen
ende kom weder in die stede
bi florente daer ic ouer rede
die welke vter salen sciet
also mi twalsce dat bediet
dat minne dicke kiesen doet
dat hem noit ne was goet
den man die dat anegaet
die sulke dulhede bestaet
dat hi daer omme tlijf verliest
hi es sod die also kiest
doe seide florent vader mijn
verstaet arde wel den sijn
daer ne es el niet an
ic ne bem niet sulc i man
datter vele an beleicht
wat souder vele toegeseicht
ic salt emmer auenturen
god latemi dat beste geburen
ic moet ebben cornuele
dat beste paert te minen dele
dat noit eer was gesien
clement andworde mettien
ende sprac als een man vri
florent sone verstaet mi
