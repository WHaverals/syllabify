na dien dattie edele man
alexander dedefur wan
die stat die vast was ende groet
ende hi messise sloech te doet
den hertoge van soe hogen prise
ende hi met heme vorde darise
ende dat gehuwet was floridas
daer die brulucht groet af was
voer hi te tarsen met bliden sinne
sien die scone coninginne
candacen die hi met trouwen
minde boven allen vrouwen
in sinen wege dat hi vant
staende ene stat op een eilant
daer ene riviere al omme liep
die harde groet was ende diep
bat en was en gene geseten
arine soe was soe geheten
fanuel hi wasser af here
die alexandersse dede groet ere
want hi sine stat van hem ontfinc
daer toesach menich jongelinc
ende wart sijn man van sinen lande
dat hi houdende was in hande
drie dage bleef die coninc daer
al stille liggende dat was waer
sderts dages soe was opgestaen
die coninc allene ende quam gegaen
buten sinen paeuwelgone
alse hi bi uren was gewone
ende ginc so verre dat hi quam
an enen berch daer hi vernam
comen gaende enen ouden man
die droech swerte cleder an
na den sede van caldee
sijn haer was wit alse die snee
oec sceen hi out van vele jaren
mar starc ende groet sceen hi tewaren
ende brachte enen staf gedragen
met ysere onder wel beslagen
die coninc vragede hem waer hi woude
ic wille seit hi in genen woude
gaen daer marcus temple staet
daer menich mensche bedevart gaet
beide wullin ende sonder scoen
daer gaic mine sacrificie doen
vore minen bruder die bleef doet
te gadres in die bataelge groet
doe alexanders sine liede daer sende
die voderinge daden met genende
op die van gadres daer sanset bleef
verslagen daermen rouwe om dreef
ende oec piron die edele man
segt wie was u bruder dan
dat was seit hi gadefeer
van larijs daer men meer
groeter duecht af seggen mach
dan van iemenne op desen dach
sonder van alexanderse dien here
die van dien goeden heeft die ere
dat princhen en ghene hem geliken
sine moeten hem van doegeden wiken
niet daer omme nature en hadde gegeven
minen bruder al sijn leven
al dat goeden man toehort
hi was behoedt in al sine wort
getrouwe milde ende goet
ende ten wapinen stout ende goet
here goet man sprac die coninc doe
ic wilt met mi stoede alsoe
van duegeden ende van allen saken
gelijc gi segt met uwer spraken
ende ic u half dat lant moeste geven
dat ic gewonnen hebbe mijn leven
van gadefers uwes broeder doet
so draget mijn herte rouwe groet
ende van sansette ende van pirone
ic hadse liever in haren doene
bi mi levende ende gesont
dan van goude xm pont
doene die gode man spreken horde
kindi ane die fiere worde
dat alexanders was die here
sine herte verwandelde hem so sere
dat hijs daer wrake hadde gedaen
haddijs levende wanen ontgaen
die coninc mercte wel ende kinde
dat hine van herten lettel minde
al lachende seidi hovesscelike
goet man weet dat sekerlike
us bruder doet es mi leet
ende u te beterne bem ic gereet
ende daer met pais ende sone maken
na us selfs wille van allen saken
wildi mijns lants ic saelt u geven
so vele gi sulter met eren op leven
begerdi oec die hulpe van mi
ic sal u staen met trouwen bi
met algader mire heirecracht
so dat gi hebben sult die macht
over u viande te nemene wrake
doe die goede man horde die sprake
weendi ende suchte sere
ende knielde neder voer dien here
ende woude cussen sinen voet
alse een die soeken wilt oemoet
macr die coninc en liet gescien
ende hieffene haestelike op mettien
ende seide goet man nu sijt vroe
ende segt mi ic bids u hoe
datmen u heet ende oec die sake
daer gi omme sijt tongemake
es iemenne die u onrecht doet
ic doet u betren opdat ik moet
leven enen corten tijt
here seit hi gebenedijt
so moetti sijn van apolline
van jupiterre ende van jovine
ende oec mars onse hogeste god
moet u lonen dit gebod
ende moet u geven ere ende spoet
ende eist here dat gi dit doet
so dede noit coninc van so hogen done
armen man alselke sone
here mine name mogedi wel weten
cassamus bem ic geheten
van larijs die oude vieliart
dat scijnt wel ane minen baert
dat ic bem out ende sere verlegen
maer ic moet nu der wapinen plegen
gadifeer hi was mijn bruder
mijns vader kint ende mire moeder
dien sloech doet emenedoen
sonder enich ockesoen
woude die goede noch orloven
dat ic sijns noch quame te boven
hine mochte mi dat goet gegeven
dat hi ontdragen soude tleven
doe sprac die coninc ende seide
goet man penst om dedelheide
die den bataelgen toebehoren
elc goet man doet hem daer te voren
daer hi ere mach bejagen
het es een spel sonder verdragen
alsoe moetic met eren leven
soudic vontnesse hier af geven
ic soude dode vore doden setten
sonder mi ende u besmetten
ende oec soe eist costume ende sede
die sone maect ende pais daer mede
jegen den here met goeden minnen
hets recht datter sine liede sijn binnen
here seit hi die goede man
gi spreect mi soe goeleke an
met so hovesscer wiser talen
dat ic wille van altemalen
in u bliven ende al vergeven
ende houden pais ende sone mijn leven
gi selt wesen een goet here
minen neven die tonder sere
sijn alse ic u seggen mach
cassamus die niene ontsach
voer enen prinche te sprekene tale
want hijt lange hadde geconnen wale
here seit hi van minen bruder
sijn kinder bleven die iet vruder
noch scoenre en mochten wesen niet
dat seide elc man diese siet
datse iemenne lettel soude versconen
het esser drie die twee sijn sonen
terde dats die scoenste maget
die in die werelt binnen daget
claris van indie die grote here
mintse so utermaten sere
dat hise hebben wilt te wive
ende wesen here van haren live
maer sins en weltse geensens niet
so wat hare daer na gesciet
want hi es fel ende groniart
ende daertoe een out vieliart
ende met die quaetste diemen vint
nu es het tijt dat gi bekint
der kinder name ende hare doen
doudste heet gadifeer van pheson
dat es ene stat scone ende goet
daer menich diere torre in stoet
van uten gronde hoghe verheven
die es hem van haren vader bleven
die joncste bruder so heet bertrijs
hi slacht bet in alre wijs
dien vader in alle vromechede
dan die oudste bruder dede
claerrijs van indie heeft die stat
vaste belegen ende swert dat
dat hise emmer strueren sal
ende die kinder onterven al
van goede dat hen es bleven
here ontfarme u mire neven
ende wilt hem in staeden staen
si sullen boven hulpen saen
cassamus seide die couinc doe
hier en behort nemmeer talen toe
magic pharon die riviere
liden ic sal daer wesen sciere
ende wille daer sonder enich vieren
jegen claerwise varen tornieren
so dat hi rumen sal dat lant
ende laten daer alselken pant
die hem wesen sal te swaer
ende ic wille calengieren daer
die rike stat van pheson
u neven sullen mi manscepe doen
vander stat alse haren here
hen es hem lachter noch onnere
dat si hare stat van mi outfaen
mi es soe menich onderdaen
bennen desen dat si dus spraken
onder hem beiden van desen saken
soe quam daer emenidoen
ende met hem menich hoge baroen
philete perdicas ende cliton
liganor daris ende floridon
doese die coninc hadde versien
loech hem therte ende mettien
riep hi te hem emenidoene
ende liganor dien riddre cone
emenydoen seit hi lieve vrient
gi hebt mi dicke wel gedient
hets recht dat ic u eren an
siet ane desen goeden man
so hebbic gemaect uwe sone
van gadifers doet dien riddre cone
want si waren twee gebrodere
beide van vadre ende van modre
nu sijn van gadifere bleven
twee sonen die ic hore geven
lof ende prijs waermenre gewaegt
ende ene die alre scoenste maegt
die de werelt heft binnen
die claerwijs wilt met crachte winnen
ende voeren met hem te lande wart
mare die maegt die sijns niene gert
en willes gestaeden noch gedoegen
dies es hi vore pheson getogen
ende heeft sine tenten daer geslegen
ende die kindre so vaste belegen
dat si met sorgen sijn bevaen
ic hebbe mijn belof gedaen
dat ic hen secorsen sal
en doe kenlic ongeval
doe sprac die hertoge emenidon
here daer sal mijn goffanon
ende mijn scilt van roden goude
gedragen wesen jegen die houde
vanden kindren ende der maegt
ic houde mi selven daer gedaegt
grote ere sal hi daer bejagen
die daer dient van groten slagen
cassamus seit die coninc hort
hebdi verstaen tsertogen wort
ende tgelof ende tgode beheet
daer hi toe es al gereet
here seit hi die vieliart doe
onse sijn hem spade ende vroe
hout van herten sonder begeven
ende hebben hem doverste gichte gegeven
beide van paise ende van bataelgen
ende hovessce meltheit sonder faelgen
die in hem es becleven wel
deelt hem over al sijn spel
doe seide emenidoen vrient hebdi
u bolgenscap al vergeven mi
die gi te mi hebt lange gedragen
ine wilre nemmermeer gewagen
sprac cassamus si al vergeven
ic wille houden al mijn leven
den pais want uwe hovesschede
heft al gesacht mine serichede
dus wart daer gemaect die sone
van cassamuse ende van emenidone
alexanders dede doe gebieden
overal int here sinen lieden
dat si opbraken ende varen
te physon wart al sonder sparen
her cassamus geleidde daer
alt here dat hem volgede naer
want hi wel die wege daer conste
doen ten avonde neken begonste
logeerde there op ene riviere
ende ginc die tenten rechten sciere
ende die logen maken ter vart
sine waren mar ene halve dachvart
van pheson diere goeder stat
deus wisten die kindre dat
dat alexanders macedo
hem te hulpen quame alsoe
met selken riddren uutgelesen
si soudens harde blide wesen
smargens doe hem die dach verbarde
ende die sonne hare verclaerde
dede die coninc int here craieren
datmen ginge torsen sonder vieren
tholomeuse anthigonuse ende clitone
dese drie riddren stout ende cone
riep hi te hem al sonder sparen
ende seide hets tijt dat wi varen
wine sijn niet verre van pheson
hets goet dat wi onse wapine andoen
ende jegen clerwise varen tornieren
men mochte wel te lange doen vieren
den lichame ende oec verdragen
elc soude in sinen jongen dagen
travellieren sinen lichame
om te hogene sinen name
in duechgeden ende in vromicheden
so datmen in hovessceden
ende in eren sijns moge gewagen
also hi quame tsinen ouden dagen
groet dinc legt ane goet man
die hem in doegeden hebben can
sine mage sijnre alle bi geÃ«ert
ende biden quaden sere gonneert
antigonus die dese tale
hadde verstaen wel altemale
seide gi heren nu mogedi horen
dien besten coninc die noit geboren
was ten wapinen in erterike
ende daer toe milde sonder gelike
ende mede hovesch ende vroet
hi hadde gekeert al sinen moet
te sinen rechten xii jaren
hoe hi comen mochte te waren
in eren ende hem selven hogen
hine woude langer niet gedogen
doe hi hadde sine xv jaer
hine droech wapine dat es waer
der hoger lieden kinder hi ontboet
ende die andre heren groet
dedi sinen lichame hoeden
ende vriende ende mage die hem bestoeden
die conste hi houden vriendelike
ende tsins geven meldelike
hi onderfder nemmer een
mar gaf hem borge ende leen
ende die here die dus doet
mach wel hebben stouten moet
wanter hondert beter es
danre es twee geloeft mi des
die ute allen lande comen
dit heftmen dickent waer vernomen
die here hi soude hem doen minnen
die gene van sinen lande binnen
al leechtment ane hem men heeft weder
ende die here hi wart neder
geset die sine liede haten
cassamus die wel te maten
spreken conste seide coninc here
die sonne si rijst op wel sere
hets tijt datmen porre ende vare
eer hem die dach tsere openbare
hier op den berch een tempel staet
van marse het ware wel mijn raet
dat gi vart daer hem anebeden
ende hi u segge doer sine geneden
hoet u ten stride sal vergaen
dit dunct mi seit hi wel gedaen
die coninc dede sine parde gereiden
ende sat op al sonder beiden
ende met hem sine xii barone
die herten hadden alse lyone
cassamus die oude vieliart
leiddese recht ten temple wart
doe die coninc daer was comen
al witte cleder heeft hi genomen
ende heefse hem selven anegedaen
ende es al baerrevoet gegaen
inden tempel al moederene
dat hem en volgede groet no clene
alse hi was binnen der dore
sloet hise na hem ende ginc vore
mars outare oetmoedelike staen
ende heft sine cleder al uutgedaen
olie ende honich soe goet hi daer
ende suete melc op dien outaer
daerna soe sette hi iiii swerde
op die viere hornecke die horde opwerde
tusscen die viere so ginc
liggen gestrect die coninc
ende thoeft te orienten wert
mars den god hi sere beswert
ende bidt dat hi hem doe verstaen
hoet hem ten stride sal vergaen
jegen clarewise den here
dit bat hi hem met herten sere
ende doe hi hadde gedaen sine bede
doe ontsliep hi daer ter stede
ene stemme riep doe coninc goet
ic sal u seggen wat gi doet
staet op ende vart te pheson wart
daer sal clarewijs die vieliart
comen jegen u ten stride
nu weest in hogen ende blide
want hi salre bliven doet
maer hi sal u scade doen groet
ane u liede geloves mi
met desen worde so ontspranc hi
ende pensede vele om dese sake
doe ginc hi neder met gemake
van den outre tote vore die dore
die hi ontsloet daer vant hi vore
sine liede die sijns wachten daer
die hem trocken alle naer
om te wetene goede mare
aristotiles vragede hem hoet ware
meester seit hi harde wale
ende vertelde hem altemale
van sinen drome dat vision
hoet varen soude vor pheson
doe cassamus dit hadde verstaen
was hi blide ende quam gegaen
vore den coninc ende seide here
ic neme orlof ende danke u sere
ic wille te pheson hene varen
ende bringe daer dese goede maren
het sal therte doen verlichten
minen neven ende mire nichten
nu vart hene seide die coninc
ende verneemt ons al die dinc
die gi mocht ob ander side
ende coemt weder ons te tide
here dat wart niet gespart
sprac cassamus die oude vieliart
doe dedi hem sijn ors vort bringen
dat grote spronge conste springen
ende sat op met haesticheiden
ende reet henen sonder beiden
ende alse hi quam op die riviere
beette hi van den orse sciere
ende ginc die trappen neder te waren
die in die roke gehouwen waren
diere wel xl hondert was
alsic in dien walsce las
ende elc was breet vierdalven voet
ander passage daer en stoet
om te comene in die stat
dan allene dien selven pat
ende een scep al moeder ene
ende dat selve was so clene
en hadde xx riddren moegen
dragen en hadde in gront gevloegen
doe cassamus was die trappen leden
ende op die riviere quam beneden
riep hi lude met groten gere
ende die scepman quam ter vere
die cassamuse kinde saen
ende seide here wi sijn bevaen
met rouwen ende met groten sere
dies wi gadifere onsen here
uwen broeder hebben verloren
ons doet claerwijs groeten toren
ende groet verdriet ende groet onraste
want hi ons heeft belegen vaste
gi moecht sien van hier dat here
ende hi ontboet oec gistren here
uwen neven dat hi sal
comen die stat verbernen al
eer die viere dage sullen liden
vrient nu doet uwe herte verbliden
sprac cassamus die oude vieliart
want alexanders coemt harewart
ons te helpene wat hi mach
gi seltene morgen eer middach
sien ende logieren hier
met x dusent riddren fier
here seide die vereman laet ons varen
uwen neven seggen dese goede mare
ende haerre suster phisenien
die onse goede benedien
vore die scoenste maegt die leeft
die de werelt binnen heeft
ende edea ende ydoruse die wel
connen vontnesse in dat spel
van wapinen ende van minnen geven
bat dan enichge die nu leven
doe ginc die scepman hene roien
wat hi mochte sonder vernoien
want hine was trage no lat
tote dat hi quam vore ane die stat
daer cassamus ontscepte saen
ende es boven in die sale gegaen
daer hi vant sinen neve binnen
diene ontfinc met groten minnen
ende vraechden hem wat hem hadde gewert
dat hi so lange hadde gemert
kinder seit hi nu sijt vroe
ic hebt ons begaet alsoe
dat alexanders coemt margen here
getogen met al sinen here
op die roke van pharon
sal hi sine lieden logieren doen
lieve oem seide gadifeer doe
cleinen troest hebbic hier toe
want onder pharon loept die riviere
diep ende stuer ende ongehiere
die roke es hoge ende alte swaer
ende in c milen hier naer
sone steet brugge no gewat
neve si sullen dien ingen pat
vanden trappen den wech bestaen
ende twee ende twee te gadre gaen
ende mettien scepe overvaren
oem seide doe bettijs tewaren
ic wille mi houden ane uwe tale
ic hebbe enen helm van brunen stale
ende ors ende scilt ende wapine goet
ende daertoe therte ende den moet
dat ic met minen lichame sal
dien tornoi verwinnen al
ende daer selke slage slaen
dat alexanders sal verstaen
ane dobbeleren van minen slagen
dat ic hoge minne drage
neve seit hi doe cassamus
jonge lieden en souden dus
hen selven so sere beromen niet
want hets misselic wat gesciet
oem seit hi dien goeden wille
dien ic hebbe en liet mi stille
swigen ine moesten oppenbaren
laet ons margen daer buten varen
ende onse viande leren kinnen
wi mochten hare vitaelle winnen
ocht iet els vanden haren
dan suldi talexanderse varen
ende hem doen aldus verstaen
nove seit hi ic wilt anegaen
want die herte vercoent al mi
dat ic van wapinen hore spreken di
want dies es leden menichgen dach
dat ic der wapinen niene plach
want ic hebbe lange hermite gelegen
nu willic der wapinen plegen
margen vroech in die dageraet
vordien dat die sonne opgaet
willic datwi dese rese bestaen
doe gadifier dit hadde verstaen
soe loech sine herte ende seide oem
dat gi segt dat es al droem
laet jonge lieden dese rese varen
gi sijt tout saermeer tuwaren
doe cassamus dese wort verstoet
wart hi gram in sinen moet
ende seide quaet horen sone groniart
u heft claerwijs die oude vieliart
belegen gine dorst noit bestaen
dat gi hadt poingis gedaen
jegen hem ende utegevaren
gi selt u selven lange sparen
dies ic bem out ende sere verpijnt
alse wel ane minen lichame scijnt
wildi mi daer omme verbieden
tornieren metten andren lieden
bi gode haddic mine wapine an
gi sout mijns node ontbeiden dan
gine wart noit mijns bruder kint
die knape loech en achtes twent
ende al lachende hem omkeerde
phisonie die wel geleerde
seide lieve oem laet dit varen
hi seit al in spele te waren
ende van groter vrientscap mede
hi kint wel u vromichede
ende dat gi wart sijt alre eren
nichte gi connet wel ommekeren
woudi claerwise den here minnen
soe mochten wi alle pais gewinnen
oem seit si bi uwen rade
willic doen vroech ende spade
ende bi minen bruderen beide
dien ic dine engeen ontseide
wat gi gebiedt willic bestaen
nochtan so soudic eer anegaen
datmen mi sloge af dat hoeft
dan ickene name des geloeft
doe cassamus hare wort verstoet
van jamerre vielen hem opden voet
die tranen ute beide sijn ogen
ende seide nichte weset in hogen
ic salre eer om laten tleven
eer gi claerwise wert gegeven
margen so coemt u hulpe groet
want alexanders ende sijn conroet
coemt hier gevaren ende caulus
ende van archade emenydus
oem seit si es dat waerheide
van alexanderse ende sekerheide
dat hi hier margen wesen sal
ende met hem sine riddren al
jaet nichte want hi es leden
in toe dat wout van haesticheden
lieve oem es hi selc here
als menne loeft ende prijst sere
ja hi nichte noch alse goet
hi es hovesch jonc ende vroet
ende wel gemaect van allen leden
simpel ende van goeden seden
ende melde boven alle dinc
hem en geleec noit coninc
hi es stout alse een lyoen
ende vorsienich in al sijn doen
al archeit es van hem gegaen
ende heft alle duecht ontfaen
doe seide die maegt uutvercoren
ter goeder tijt wart hi geboren
mettien es gadifier daer comen
ende heeft haren raet benomen
oem seide die jonchere
gi sijt op mi verbolgen sere
ic ben niet seidi cassamus
al liepti mi op met talen dus
ic weet wel ic bem van c jaren
nochtan hebbic selke cracht tewaren
die gi margen selt moegen sien
alse wi te velde sullen tien
ende ontwapent es tsciltwachte
die hare niene ontsiet bi nachte
die wi dan selen met onminnen
assaellieren in allen sinnen
ende mettien so sciet die sprake
ende elc ginc slapen om die sake
dat sijs te vroeger wouden opstaen
om dat sijs tsciltwachte wouden bestaen
smargens doe hem verbarde die dach
ende men die sonne risen sach
cassamus gadifier ende bettijs
die gerne bejageden ere ende prijs
daden hem hare wapine bringen
ende die orse die sere springen
phesonie edea dese twee joncfrouwen
wapenden cassamuse met trouwen
die sine wapine noch wel vermach
ende alse hi hem gewapent sach
van joien loech hem therte binnen
edea seit hi ic doe u kinnen
dat ic wille sijn u lief gestade
ende u vrient vroech ende spade
edea sprac ende seide here
danc hebt dat gi mi doet dese ere
ic en onthoude u ende wese met sinne
emmer uwe getrouwe vriendinne
ende geve u dit vingerlin
dat ic altoes vrient wille sijn
oem seit hi doe bettijs
onse god geve u ere ende prijs
ende moet u laten goet gescien
gi sijt te rechte wel versien
hadde alse vele selke joncfrouwe
van minnen geseit te mi op trouwe
die ic lief hebbe ende wert
men souts te meer ontsien mijn swert
doe loech met herten die vieliart
ende set met haesten op sijn part
ende oec alle dandre mede
sonder die hoeden die stede
die porten waren opgedaen
daer si buten reden saen
so si alre heimelicts mochten
dore die boengarde daer si sochten
die pade datmense niene soude sien
daer soude node iemenne achtertien
van dien genen die daer waren
dier v was te waren
hare spieren haddense voren gesent
om te wetene alt covent
van den here hoet daer stoede
ende ochte si iet lagen op hare hoede
die spiere brochten goede mare
ende seiden dat sciltwachteren comen waren
ende hadden hare wapine uutgedaen
ende waren rusten alle gegaen
doe reden si heimelike int here
dat si vonden sonder were
ende gadifier hi sloech met sporen
vore alle dandre verre te voren
helm up thoeft ende swert getogen
sijn ors sceen ocht hadde gevlogen
ende riep torton sijn tieken dus
dat hem gaf die oude calcus
daer waert geruchte harde groet
ende daer so bleef menich doet
eer si hem gewapenen conden
daer lieper vele met groten wonden
tote vore claerwijs pawelione
die vore hem jageden die van phisone
doe claerwijs dese mere vernam
wart hi tornich ende gram
ende dede an sine wapine sciere
ende swoer bi sinen goeden diere
dat hi gadifere hangen soude
ende die maget die sijns niene woude
ane haren danc nu hebben sal
henne doe kenlic ongeval
doe brochtemen hem een ors lieart
daer hi met haesten op sat ter vart
ende vragede waer sine drie kinder waren
doe seidemen hem dat si gevaren
waren inden woude jagen
dat soe consti qualic verdragen
hoe seit hi sijnse jageren dan
hen steet engenen goeden man
jagen te vaerne in den woude
die wile dat hi orlogen soude
doe seide daer een here wilt verdragen
dat u kinder sijn varen jagen
si en waenden niet mesdoen
om dat der gere van pheson
soe lettel es sine souden durren
met haren lieden tonswart porren
claerwijs seide hets dickent vertogen
dat menich wert bi wane bedroegen
men vant noit waenre vrai no vroet
al es haerre lieden luttel goet
si sijn stout vroet van orlogen
ende hebben harde vele geplogen
het esser een luttel beter te waren
die getrouwe haren here waren
dan vierwarf meer in allen doene
alse den here haten sine barone
ende sine gemeine lieden daer met
hets wonder hine blive gelet
van sire eren alse hijs heeft noet
al ware hi starker ende noch alse groet
dan iemenne diemen vinden can
doch en waer hi waer een man
hine si van sinen lieden gedragen
want alsoe saen soe es verslagen
een coninc ocht een mechtich grave
alse een daermen luttel om gave
doe sloech hi dat ors met sporen
dat hi wart hadde ende vercoren
ende deckede heme metten scilde
gadiefier die niet en wilde
letten alse hine comen sach
reet jegen heme wat hi mach
daer mochtemen sien een fier ontmoet
die orse die beide waren goet
sturten met crachten daer te neder
maer die heren sprongen op weder
alle beide alse hilden cone
die herten hadden alse lyone
elc so trac ter vart sijn swert
ende deen den andren sere begert
onder te done wat hi mach
gadifier die gaf enen slach
claerwise met so willichger hant
dat hi vanden helme den rant
dede afspringen daer in stoet
menich steen diere ende goet
dies hem claerwijs balch wel sere
maer claerwijs die kintsce here
liep hem op met groten slagen
die hi niet en woude verdragen
daer wart die bataelge groet
alse die partien ende hare conroet
vergadert waren van beiden siden
daer mochtemen sien scone met swerden striden
om elc te helpene sinen here
die van inden vochten sere
betis quam daer toegereden
verbolgen ende met haesticheden
ende sloech in die meeste porse
ende stac enen vanden orse
ende dore den lichame een gelachte
ende hermonteerden daer met crachten
sinen brueder gadifere
ende claerwijs die grote here
was hermontert vanden sinen
daer liet cassamus wel scinen
dat hi van prise was riddre goet
want hise vor hem bugen doet
met sinen groeten rusten slagen
die haer engeen en conste verdragen
sine moesten alle vor hem vlien
ende betis sprac te hem mettien
oem ic bem die u vermane
dat gi omme die welgedane
edea penst ende gelt hare
dat gi hare gistren openbare
gelovet doe si u wapine anedede
neve gi segt hovesscede
god laetes mi die macht gewinnen
ende sijn herte ontstac hem binnen
dies hi van sinen lieve hort spreken
die bataelie voer hi dorebreken
ties hi quam ten groten here
claerwise dien hi begerde sere
hi riep van verren here claeruus
ic bem die vieliart cassamus
ende gi sijt tidich oec van jaren
men seit dat gi mint te waren
ene wel geraecte hovesch ende scone
maer dat es te eranken lone
want daer gi die minne begert
en heeft men u noch lief noch wert
noch men acht op u een twent
maer ic minne ende bem gemint
van ere maegt daer ic dore sal
dien tornnoi verwinnen al
die mi gaf dit vingerlijn
te dragene anden vinger mijn
ende gi wilt met crachte winnen
joie ende spel van ure minnen
ende hebse vaste belegen
dies ic selden hebbe gesien plegen
datmen orlogede die joncfrouwe
diemen minnen wilt met trouwen
u mochts noch berouwen wel
want orloge dat es een spel
dat sere ter avonture staet
ende dat dicwile omslaet
dese tale seide hem aldus
die oude vieliart cassamus
soe dat al dat volc wel horde
een persant die dese worde
hadde gehort hi quam gereden
op cassamus met haesticheden
mar sijn spere droech hi te hoge
ende cassamus die int orloge
van wapenen conste groet vordeel
stac hem tspere ende tpennoncheel
dore die herte dat hi viel doet
hi nam tors dat scone ende groet
was ende utermaten snel
tenen dien hi kinde wel
seide hi vart te pheson na
ende geefter der scoenre edea
dit ors het es te rechte hare
nu sit op ende vare
sonder enichge lange beide
die knape hi spranc int gereide
die en was no trage no lat
ende voer te pheson die stat
daer hi vant die scone smale
ende dede sine boedscap harde wale
ende gaf hare tors metten gesmide
van cassamus wege dies si was blide
ende dankede hem utermaten sere
dat hi om hare pensede die here
daer hi was in selker noet
doe hi den riddre stac te doet
doe die knape sijn present
hadde gedaen hine lette twent
ende heeft orlof an hare genomen
ende es weder ten stride comen
daer hi betise ende gadifere
sach striden utermaten sere
daer was die bataelge groet
ende daer liep menich ors al bloet
sonder sinen here harentare
cassamus sach ende wart geware
al there gewapent ende wart geware
te hen wart met groten scaren
hi riep te hem doe gadifere
ende betise den kintschen here
kinder seit hi ic hebbe vernomen
dit groet here al tonswaert comen
met bogen ende met gaveloten
si hadden onse orse saen doet gescoten
daeromme radic dat wi keren
wi moegent doen met groten eren
want hare lieden es met getale
hondert dusent weet ic wale
ende onser en es na onse getal
maer vc overal
laet ons varen met onser proien
het sal ons comen meer te joien
tote binnen lytchen van phesone
daer sullen wi beiden alse riddren cone
claerwijs dien here coemt hire gevaren
met harde menegen groten scaren
met arenborste ende met speren
hier en mochten wi ons niet verweren
so vele volcs volcht hem na
doe quam hem van edea
een gepens al daer ter stede
dat hem sine herte verwandelen dede
soe dat hi set den helm in thoet
ende nam een spere starc ende groet
ende decte hem met sinen scilde
als ocht hi joesteren wilde
ende sloech durs met sporen
dat allen ursen liep te voren
doe hi den here claerwise versach
riep hi van verren dat hi mach
met enen verbolgenliken sinne
gi selt becopen diere die minne
die gi te phisonie draegt
u es ongereet alselke ene maegt
beter dan gi salse gewinnen
dats diegene die hem doet kinnen
boven al te sine een here
eer haer die sonne int donker kere
soe soudi willen in die wesen
claerruus die wert erre van desen
worden die hi te hem wart seide
ende reet hem jegen sonder beide
cassamus stac den inscen here
doer den scilt ende quetstene sere
ende claerus brac sijn spere ende leet
dat hine niene quetste dat was hem leet
in rampone seide hi dit wart
gi hebt gejaecht here oude vieliart
us selfs doet al desen dach
waendi dat mi verdriven mach
alexanders al coemt hi here
u te helpen met al sinen here
nu sal porrus gewroken sijn
van dien dat vore pantapolijn
die vule bastart hem lachter dede
hine creech van mi pais no vrede
om dusentich pont van goude roet
sone liet ict niet ine sloegene doet
cassamus die dit verstoet
hi seide het cost u lijf ende goet
alexanderse ende mi daer mede
gi doet u selven dorperhede
ende luttel eren ende baten
want alse wel doet hem een haten
met talen dicke alse metter daet
elc soude hem hoeden te sprekene quaet
ware hi prinche ochte gnoet
lachter te seggene cleine och groet
enegen man want een groet here
die quaet spreect es te scuwene sere
cassamus dies niet verdragen
en woude liep hem op met slagen
ende hi hem weder sonder verden
haddemen hem beiden laten gewerden
ic segge u dat bi mire trouwen
het soude den enen sijn berouwen
maer daer quamen toegeslogen
die van indie van allen wegen
ende dadense sceden an haren wille
betijs die niet en hilt stille
voer daer hijs te doene sach meest
alse ocht hi ware enen tempeest
hi sloech ors ende man te neder
die meer op en stoeden weder
alse die donder doet den boem
om te bescuddene sinen oem
alse hi gedaen hadde sinen oemoet
soe seidi oem mi dunket goet
dat wi weder keren achter
wine moeges hebben en genen lachter
want wine sijn hier maer ons twee
ende al dat here es ons gevee
cassamus ende betis keren
op haren breidel alse twee heren
die menege scone joeste daeden
alse wise lieden ende wel beraeden
thies si vore phesone quamen
daer si hare gesellen vernamen
oem seit hi doe gadifier
gi daedt ons keren heden hier
ende hiet ons varen in ons behout
ic sach u sint wel menichfout
hustineren in den stride
daer ic omme was onblide
want mi dochte selc wile te waren
dat gijs niet en sout ontfaren
gadifeer neve nu verstaet
die minne si geeft corten raet
dat hebbie dicke geweten wale
mi dede edea die scone smale
bondoneren lijf ende leven
hets recht si heft mi gegeven
die minne van hare op hovesscede
mettien vingerline dat si dede
uut haren vingere ende gaeft mi
aldus al sprekende reden si
ter porten van far toter vesten
daer si helden ende hem bewesten
om te doene grote were
jegen des conincs claerwijs here
die hen volgeden op den voet
daer mochtemen sien menich ontmoet
vore die porten diese assellierden
ende die van binnen niene faellierden
si lieten vallen balken groet
daer menich man bleef onder doet
die van binnen weerden soe wale
hare porte dat sise doe te male
wel een boenre achterdaeden
te hare lachtre ende te haerre scaden
clarvus die sine liede dus siet
tachterdoen hads groet verdriet
ende seide casseel baudrijn
amerael van sydone ende van cyopin
gi seit dies en es niet lanc
dat gi pheson an haren danc
wennen sout ende edea mede
ende mi sout op hovesscede
phesonien die scone maegt
die crone boven allen wiven draegt
here seit hi gi tiet mi ane
stucken die mi swaer taenegane
waren ende node doen soude
minne ic die maegt ende drage hare houde
soe moet ic minnen over recht
haren hont ende hare cnecht
ine sal mesdoen niet jegen hare
mare altoes dienen openbare
onthilse mi nu ocht anderwerven
soe haddic minne na mine bederve
aldus here soe souddi doen
van uwen lieve van pheson
wildire bliscap af gewinnen
gine soutse niet met onminnen
leven doen noch met orlogen
maer altoes na hare minne pogen
ic kinne wel here dat ic mijn lant
houde een deel van ure hant
maer ten stride wat mijns gesciet
here sone wane ic varen niet
gine selt tirst met ure scaren
voren in die bataelge varen
dit horde cassamus van larijs
ende sijn neve die vrome betijs
die sijn sceren maecte groet
ende seide oem mi dunke gi bloet
hebt geslagen van ure vriendinnen
want die paudrijn wilse minnen
lieve neve ine achtes twint
want ic was tirst van hare gemint
ja oem seit hi alse gi waent
menich hem te verre verwaent
binnen desen dat si spraken
onder hem beiden van desen saken
hebbense op die roke vernomen
den coninc alexanders comen
daer onder liep die grote riviere
daer mochtemen sien menichge baniere
menich spere ende menich scilt
daer there op die roke hilt
oem seit hi doe gadifeer
ons en behoeft te lettene meer
laet ons buten lichen varen
ende bestaen die insche scaren
dat wi doch alexanderse togen
hoe wi in stride ende in orlogen
ons connen hebben ende bedragen
met steken ende met groten slagen
neve seit hi cassamus
het es mijn wille wel aldus
doe voren si ute haerre porten
met ere harde scoenre roten
die van buten quamen hem jegen
dapperleke met sporen geslegen
martien claerrus suster sone
sat op een ors groet ende scone
het was hem bracht van cornuwaelge
ende geleidde dirste bataelge
gadifere heeft hi versien
want hine kinde ende mettien
sloech hi met sporen te hem wart
alse die gene diene sere begert
ende gadifier hi sagene comen
ende heft enen scacht genomen
starc ende groet al onverscaven
sijn ors dat swarter dan een raven
was dat liet hi hene vlinken
ende dat spere een luttel sinken
liet hi te poente ende so wale
dat hi durs ende man te male
stac met crachten ter erden neder
martien hi was saen op weder
die hem scaemde harde sere
want hi ontsach die onnere
ende gadiefeer die overleet
scurde die bataelge ende dorereet
dese joeste vanden riddre coene
sagen int here die baroene
ende die grieken prijsden sere
die joeste vanden kintscen here
alexanders sprac mettien
ha seit hi ic hebbe gesien
riddre ende ors te neder steken
ende die bataelge scoren ende breken
siet hoe hi strijt met sinen brande
ende vor hem vlien doet sine viande
ane sine gelaet dunct mi dat scijnt
dat hem en cost noch en pijnt
se wie hi es mars geve hem ere
want hi es te prisene sere
die bataelle was harde groet
daer gadifier doerbrac tconroet
hi sloech af hande ende hoefde
ende selc oec toten tande cloefde
dien hi herhaelde was in sorgen
datten niemene en mochte borgen
die insce vloen daer achterwart
betijs ende cassamus die vieliart
volgeden hen alse riddren cone
met haren lieden van phesone
daer bleeffer vele van indie doet
dies hadde int herte rouwe groet
die ammerael casseel van baudre
ende dede sine lieden al te gadre
ende voer claeruse in staeden staen
die sere tonder was gedaen
hi dede keren die gene die vloen
men sach noit met wapinen doen
alse menege grote vromichede
alse daer casseel van baudre dede
het scijnt een valke op ene riviere
ocht een leu onder die diere
dat hi wrachte was tsiene wonder
die van pheson dedi tonder
so dat si togen vor hare porte
met algader haren conrote
ende cassamus die oude degen
gaf hem bilc wel dicken jegen
daer was menich slach geslagen
die mageden die ten tinnen lagen
boven hoge in dien casteel
sagen striden dien casseel
van baudre den jongen here
dien si priseden harde sere
sekerlike seitse edea
nadien dat ic mi versta
soe wart jamer ende scade groet
dat dese riddre hier bleve doet
alle onse goede moetene bewaren
van ongevalle ende sparen
maer mocht na minen wille gaen
soe woudic dat hi bleve gevaen
wi sien hier sine vromicheide
dan souden wi sien sine scoenheide
ende sine seden ende sine manieren
ocht hi es hovesch ende goedertieren
gesellinne seide phesonie
mi dunct dat ic ane u sie
ende ic u lange hebbe gekint
dat gi desen riddre mint
sekerlike seit si die maegt
gi segt waer mine herte draegt
goede onste te hem ende alle ere
hadde geweten casseel die here
dat edea phesonie ende ydorus
hadden geweest die spraken dus
hem so hadde sine cracht daer mede
gedobbelleert ende sine coenhede
niet daeromme hine dede met crachte
die brudere beide ende hare geslachte
ende cassamuse dien vieliart
tote binnen der porten achterwart
casseel volgede so verre naer
dat hem dat keren was te swaer
want alse hi die porte leet
lietmen die scotporte gereet
vallen met groter haesten neder
dat hi en conde gekeren weder
daer waer hi seker bleven doet
so menich warpene ende scoet
en hadde cassamus gedaen
diene met crachte nam gevaen
doe dedi vaste die porten sluten
ende die gene diere waren buten
mesbaerden utermaten sere
om cassele haren here
dat hi daer bleef alsoe gevaen
dat asaut lieten si staen
ende togen te haren tenten wart
ende cassamus die oude vieliart
leidde dien casseel gevaen
in die berch ende dedene saen
ontwapenen ende bringen sciere
rike cledre ende wel diere
die hem twe cnapen daeden ane
ine mochte volprisen sine gedane
noch die scoenheit die ane hem lach
cassamus die wel sijns plach
leiddene in een scone proieel
daer bloemen stonden een groet deel
here seit hi die goede vieliart
gine dorst entsien noch sijn vervart
dit prison daer gi in sijt
want torloge en sal niet lange tijt
moegen duren sijt seker dies
soe wie die wint ocht heeft verlies
gi selt utecomen ende wederkeren
in u lant met groter eren
men heeft menegen here gevaen
diemen weder heeft laten gaen
men moet ere ende vromichede
becopen dickent ende stouthede mede
haddi here geweest van dien
die gerne achterwerder tien
men hadde u heden in onsen baren
belopen connen noch bevaren
nu manic u bi allen heren
dat gi u herte niene wilt keren
in rouwen dies gi sijt gevaen
nu coemt met mi ende laet ons gaen
daer ic u leiden sal hier bi
in ene camere here daer gi
sien selt moegen scone joncfrouwen
ende condi enichge daer gescouwen
die gi wilt met herten minnen
ic wille u helpen in allen sinnen
ende sijn u messagier ane hare
so dat gijs worden selt geware
nu laet ons gaen alle beide
ic wane u tonen selke scoenheide
dat u sachten sal u seer
ic horde wale heden eer
tusscen claeruse ende u die tale
van edea die scone smale
casseel scaemde hem ende liet thoeft
nedersinken dies geloeft
oem seit betijs laet staen
u scernen ic sach u ontfaen
edea heden over hare lief
daer u herte sere af verhief
neve seide doe cassamus
ine spreke te scerne niet aldus
mar in ernste ende met trouwen
ic bem tout dat ic joncfrouwe
tsaermeer helsen ende cussen soude
want sine geren niet die oude
dese riddre heeft van gode te lone
dat hi es rike jonc ende scone
ende die vroemste diemen vonde
men es sculdich talre stonde
goeden lieden ere te doene
hi es hier in onsen prisone
dies souden wi hem joie ende spel
alle tonen soe doen wi wel
casseel seide god lone u here
dat gi ane mi doet u ere
maer ic mach u sweren wale
dat ic die gene daer gi af die tale
hout noit met ogen en sach
nochtan hebbic dicke gewach
van hare gehort ende prisen mede
hare grote duecht ende hare scoenhede
here sprac cassamus mettien
daer omme willicse u leiden sien
een cnape was doe voren gegaen
die dien joncfrouwen liet verstaen
dat her casseel die riddre cone
daer binnen ware in prisone
ende hi die scoenste riddre ware
beide van live ende van hare
diemen in die werelt vonde
daer was selke die uuttien gronde
van haerre herten een suchten nam
dat altemale niene volquam
te waren seide doe phesonas
die hare lieve gesellinne was
men mochte bat met rechte minnen
desen riddre ende lief gewinnen
ende van herten hebben wart
dan cassamuse den vieliart
gesellinne edea nu mogedi scouwen
den genen dien gi saecht dorehouwen
menegen helm ende menegen scilt
u wensce es comen na dat gi wilt
wart marse onsen god bequame
soe woudic geven in sinen name
mijn gordel ende mine hantscoen beide
ende u die riddre op hovescheide
hem selven gave altemale
ende hi dade sekerlec wale
die selke twee vergadren mochte
vrouwe seide edea gi scernt sochte
houddine selve ende laet mi staen
in wille ander lief ontfaen
dan cassamuse minen vrient
hi heves heden wel verdient
mettien hebben si vernomen
dien riddre in die camere comen
betijs ginc met hem daer inne
die camere was in allen sinne
wel gescreven van finen goude
ende van lasure menichfoude
daer in geworpen stonden jeesten
die ic therseggene en conde geleesten
men sach soe scone camere nie
daer was edea ydorus ende phesonie
doe die heren quamen gegaen
te hem wart stonden si op al saen
sonder beiden altehant
ende elc nam enen bider hant
ende hietense willecomen wesen
ende gingen sitten doe mettesen
twee ende twee met goeden staeden
op die tabite van goutdraden
in rosen ende in andren blomen
die ic al en can genomen
casseel die here van baudre
ende phesonie saten te gadre
bander side betijs ende ydorus
daerna edea ende cassamus
die hi helsde vriendelike
ende seide gi blijft gestadelike
mijn herte die u met trouwen mint
sonder mespensen te uwart twint
cassamus conste die werelt wel
ende maken bliscap ende spel
hi pijnde hem feeste ende ere te doene
casseel van baudre den riddre coene
die hi in enen gepense sach
here seit hi hier en mach
niemene in dese camere bliven
die rouwe ende vernoi wille driven
hets venus camere diere goddinnen
so wie hier coemt hi moet minnen
ende wesen blide in allen saken
hier en mach besluten tmaken
den scamelen noch den simplen mede
here seit hi casseel alle hovesscede
merckic ane u ende ane u tale
ende si becoemt mi harde wale
here so willic u vragen dan
sprac cassamus die wel spelen can
nu segt mi dat u goet gescie
hier so sijn joncfrouwen drie
ende wi sijn drie het es gepart
elke minne ene ic bem vieliart
ic hebbe leden die sorge van minnen
ic lade tambacht ure herten binnen
here seit hi casseel baudrijn
gi hebt geladen die herte mijn
met laste dat avonturlic es
ic salt dragen sijt seker des
nu moeten onse goede mi geven spoet
dat ic allene niet minnen en moet
here seit hi doe cassamus
dat ware mi leet vielt u aldus
ende ginct ane mi gine sout niet
faellieren mettien hi liet
die tale ende nam doe edea
in sinen arme ende sat hare na
ende seide hare heimelic ende stille
joncfrouwe het ware wel mijn wille
dat gi desen riddre u minne
geven wout hijs hovesch van sinne
ende jonc ende scone vroet ende rike
men soude niet vinden sine gelike
van sinen wege so biddic u
dat gine joncfrouwe wilt minnen nu
here seit si bi ure genaden
ic sal wesen alsoe beraden
alse hi mi selve begroet van minnen
ine saels scande no blame gewinnen
want ic sals werken bi u al here
sone magics hebben gene onnere
noch oec vernoi noch mesfal
want gi mi hebt in hoeden al
nu wilt mi here staen in staeden
joncfrouwe gi sijt wel beraeden
sprac cassamus ende liet die tale
die sinen vrient conste helpen wale
ter noet bat dan iemenne el
doe maecte hi daer een conincs spel
betijs so was gecosen daer
coninc dat was seker waer
dies si alle waren vroe
ende croendene doe met enen stroe
ende daedene sweren bider minnen
ende bi venuse der goddinnen
dat hi gerecht coninc soude wesen
edea geboet hi mettesen
dat si hem seide ochte van minnen
die quale iet wiste hare herte binnen
here seit si neen si niet
noch en gevoelde oec noit verdriet
van hare mar al suete gedachte
hebbic gehadt dat mi dede sachte
helpe seit si doe phesonie
wat ic al hore ende sie
dese scilt en mach u helpen twint
want ic weet wale dat gi mint
sekerleke seide die scone maegt
onwerdes meer van mi gewaegt
eist dat ic minne ende hebbe lief
mars geve dat si mijn gerief
ende metten worde versuchte si
ende verhaelde hare varuwe daer bi
dat hare anscijn wart al roet
daer si met ontfinc ene scoenheit groet
ende baudrijn besachse wale
ende venus scoet mettien hare strale
den here in sijn herte binnen
dat hi bleef gevaen van minnen
die coninc seide doe phesonie
segt mi dat u goet gescie
ocht gi iemenne wet ende kint
dien u herte met trouwen mint
here seit si vrouwe phesonas
in bem huge noch thomas
niemene sone wilt mi minnen
ende ine wille niemenne lief gewinnen
die coninc hare bruder verstoet
dat jalosie hare spreken doet
ende vragede nemmeer hare
ende geboet al openbare
den baudrijn dat hi hem seide
dore recht ende dore hovescheide
waer sijn gepens ende sine minne
meest gedroge van sinen sinne
here coninc seit die baudrijn
bi jupiterre den here mijn
en trouwen sculdich bem der minnen
ende ver venuse der goddinnen
hier en es mar heimelic raet
ic segge u dat mijn gepens al staet
hier ane die scone edea
dier ic nu bidde dat si ontfa
minen dienst ende mine minne
met trouwen ende met gestaden sinne
ic geve hare op lijf ende leven
hare eigijn te sine sonder begeven
here seit si die scone smale
ic hebbe wel verstaen uwe tale
daer gi mi met hebt verladen
soe hoe dat ic bem beraeden
in wille u here ontseggen niet
noch oec u geloven iet
maer ic danke u der hovescheit
die gi mi toent ende hebt geseit
doe seide die coninc ende loech
ine sie hier engeen ongevoech
maer hovescheit in allen sinne
na dien datmen begent die minne
die coninc die op ydorus sach
joncfrouwe seit hi goeden dach
geve u jupiter onse god
ic bidde u hets mijn gebod
dat gi doet een cleine beheet
uwen lieve daer bi hi entfeet
troest van herte ende van sinne
here in pensede noit vriendinne
allene te sine met mire sprake
maer met alsoe geliker saken
alsic dat beheet doen sal
sal ic mi selve geven al
beide met herten ende met sinne
ine sal bedriegen twent die minne
nu laet ons liden dese bataelge
die margen sijn sal sonder faelge
van alexanders macedo
ende van ons lieden met alsoe
jegen claerruse den souttaen
spreken wi daer omme hets wel gedaen
ende van dien groten pardone
dat daer die riddre stout ende cone
selen bejagen ende winnen
daer salmen sien die gene die minnen
behouden u onse goede macht
ende uwe virtut ende uwe cracht
wi selen noch dit spreken beide
wel verhalen op hovescheide
ic wille u een beheet doen kinnen
waeneer ic sal willen minnen
ic sal u minnen vor alle man
die minne en vercrachte mi dan
bi trouwen seit hi baudrijn
van desen behete mogedi wel sijn
blide int herte ende wel te gemake
ontfaet het es ene hoge sake
here seit hi die coninc doe
derre gichten bem ic harde vroe
diemen met goeden wille geeft
mijn herte te danke ontfeet ende heeft
beide bliscap ende verdriet
ende hiltmen over beromen niet
ic soude seggen so wie dat horde
ic sprake alte hoge worde
maer so vele willics gewagen
dat hem ter quader tijt quam dagen
claerrus hier in onsen rike
op dat mi onse goede namelike
sparen willen dat leven mijn
here seit hi doe baudrijn
segt uwen wille coenlic al
ic weet wel dat u minne sal
menich becopen eer tspel vergeet
here seit hi mi es leet
dat icker so vele hebbe toe geseit
maer minne die mi int herte leit
ende ontsteken es van hare
in hopen van joien hi wart geware
dat hem selc wile tsens gebreect
ende te verre vorwart spreect
ende alsic sie hier vore mijn ogen
die scone die mi heft ontogen
al mijn herte ende minen sen
wat wondre eist dat ics dan ben
te meer berurt int herte mijn
van hogen gepense een luttelkin
om te hogene minen name
het ware onrecht haddic des blame
want die herte daer in woent minne
si moet doegen in allen sinne
so wat dat hare overgeet
bliscap rouwe cout ende heet
dit kint mijn herte altemale
nochtan en dorstic noit die tale
begonnen niet in al mijn leven
dat ic te kenne hadde gegeven
mijn vernoi ende mijn torment
hebbic gesproken te verre een twent
ic bids genaden oetmoedelike
ydorus seide doe vriendelike
here coninc here ic wille gi wet
ic hebbe mijn herte ane u geset
dat icse u geve altemale
nn mint ende hoedt u minne wale
vrouwe seit die coninc doe
ine was van gichten noit so vroe
doe sprac casseel van baudre ende seide
gi hebt gewonnen een meerre scoenheide
met conincs spele in u gebod
dan prian verloes alselpmi god
doe troien sine stat was testort
daermen noch dicke af spreken hort
here seit hi die coninc betijs
die hovesch vroet was ende wijs
alselc geluc mochti wel gesien
u selven in corten tiden gescien
here seit hi casseel baudrijn
sere verlanct der herten mijn
na die scone die mi ene wonde
alsoe heimelike geven conde
dat ic die quetsinge niet ne sie
lc wane wel sekerlike dat nie
so goet geviel prisonier
alst mi es gevallen hier
ic machs mi beloven wel
ende began doe weder tconincs spel
ende seide here coninc het es sede
dat elc heeft ane u ene bede
alse u conincscap es uut
so dat gi al overluut
seggen moet dies men u vraegt
here bider trouwen die gi draegt
manic u ende bidde dat gi
segt welc u bequamer si
soe tanesiene uwe vriendinne
soe gepens van uwen sinne
alse gi bi hare niet en sijt
die coninc seide mijn delijt
es meerre vele ende mijn raste
in gepense dat mi woent vaste
binnen in mire herten gront
al gevalt mi enichge stont
dat ic sien mach mire joncfrouwen
die ic minne met goeder trouwen
ende hare lieflic suete anscijn
dat niet scoenre en mochte sijn
ende hare vriendelic lachende ogen
daer niemen tsien of kan gedoegen
ende dien sueten roden mont
die scijnt dat cusset in alre stont
ic warde soe berurt van dien
dat ic niet en can gesien
noch een twent gevoelen iet
ine weet wat mi es gesciet
bi derre redene mijn herte draecht
dat bi siene wort meer versaecht
een minnare dat dunct mi
dan hi in gepense si
want alsic verre bem van hare
ende niet en sie wardic geware
dat suete gedunken dat mi sent toe
gepens dat maect mi therte vroe
van dien dat ic hebbe gesien
dat mi dat weder mochte gescien
ic soude mi dan houden sekerliker
jegen hare bat ende vroedeliker
ende hare clagen mijn verdriet
dan pensic hare te seggene niet
mire herten ogen sendic hare
met gepense die mi int hare
van joien bringen met gepense
dus heeft mi minne tenen sense
soe ic vorder van hare ben
soe si meer dwinget minen sen
ic bem haer eigin dats wel inscijn
mars geve datse mine moet sijn
baudrijn seide here coninc here
onse goede moeten u geven ere
gi hebt mi berecht so wale
dat ics mi houde ane uwe tale
phesonie die sonder minne
was van herten ende van sinne
seide here coninc berecht mi
welc sijn twee dinge daer gi bi
meest sijt verhoeget van uwer minnen
ende wilke u meest goeds doen gewinnen
hopen ende dinken scone joncfrouwe
hoeden mi van allen rouwen
alsic te sere bem verladen
soe staen mi dese twee in staeden
daer omme belovic mi meest van hen
gedinken coemt troesten minen sen
jegen meshope ende brinct te voren
die scone die ic hebben vercoren
om doen tanesien der herten mijn
den roeden mont dat suete anscijn
die kele witter danne een snee
ende alse mi doet die herte wee
gedinken haelt mi dan hope goet
die mi mijn seer al sachten doet
alse dese twee vergaderen moegen
in mijn herte sone mager dogen
rauwe pine ende swaer verdriet
langer binnen geduren niet
na dien dat ict can versinnen
so staet mi aldus van minnen
here coninc seit soe phesonie
aldus berecht sone wasic nie
mars moete u geven ere ende goet
ende tuwen lieve geluc ende spoet
edea die scone maegd
met staden si den coninc vraegt
here seit si segt mi twee dingen
die ure herten sonderlinge
alre meest rouwen doen kinnen
in tambacht van ure minnen
begerte ende vrese vrouwe dese beide
doen mi menege bitterheide
begerte loept mi op met crachte
met bernende begerte in mijn gedachte
dat ic mi met begerten groet
moet verweren jegen die doet
mire herte vresen hare wanen doet
dat mi van minnen en geen goet
nemmermeer gescien en mach
wat ic hare diene nacht ende dach
dese twee maken mi te suren
mijn leven soe ine can geduren
here seit si edea ane u nu ent
die pine die de minne sent
den minnare die sonder hope leeft
daerse u wel versien af heeft
ydorus die wel goetlic siet
op den coninc en woude niet
langer beiden ende seide here
dat u mars geve goet ende ere
ic soude die drie dinge gerne bevroden
die de minne meest behoeden
in hare virtut ende in hare cracht
vrouwe in bens niet wel bedacht
seide die coninc mar ic sal
seggen van dien poÃ«ten al
wat sire toe seggen ende die auctore
sientie es dirste si gaet vore
want si wijst al ende leert
hoemen haren dienst anteert
trouwe die geweechse bede
helen es coevertoer van beden
jegen die felle tongen quaet
die pensen menichge overdaet
over die minne ende doen verdriet
dit sijn die drie virtute nu siet
die houden in crachten ende grone die minne
met haren volgren in allen sinnen
diet bat weet macht bat vermonden
mar doude vroede dus orconden
hier met bleef dat weet ic wel
algader doe dat conincspel
doe dat conincspel was leden
daermen vander minnen seden
hadde afgesproken menic wart
cassamus die goede vieliart
dede hem doe scaecspel bringen
dat van sonderlingen dingen
was gemaect alse gi selt horen
hen was beinijn nocht yvoren
deen spel dat jegen dander stoet
mare van gesteinte harde goet
deen so was een roet robijn
ende dander ene miraude fijn
tscaecbart dat was lasure
ende van goude gedeilt aldure
cassamus hi sette dat spel
te sinen rechte harde wel
here baudrijn dat u goet gescie
gi selt seit hi ende phesonie
te gadre spelen alle beide
here casseel antworde ende seide
dat hijt doen sende harde gerne
phesonie seide te haren scerne
van baudre here her casseel
ic wille u geven groet vordeel
roc of riddre welc gi kiest
mare gevalt dat gi verliest
dat gi u niet belgen en selt
ic sal uwen coninc met gewelt
achter inden hornec driven
met enen ouden daer hi sal bliven
nichte seit si doe edea
gi spreect den riddre alte na
gi doet u selve groet onnere
dat gine hier dreicht so sere
wet wel eer dat spel vergeet
ic sal u wriven ane u cleet
tdregen dat gi hebt gedaen
phesonie runde hare saen
in hare ore ende seide joncfrouwe
eist dat gi wilt sine trouwe
ic sal hem seggen dat hi u minne
gi seles te blider sijn van sinne
vrouwe seit si altoes wildi
ramponeren ende scelden op mi
woudic minnen gonder ocht hier
ine woude niet selken messagier
casseel die here dit wel verstoet
ende sach op edea die hare bloet
verhaelde dat hare maecte scone
dat si een ingel uten trone
sceen vele bet dan iemen el
cassamus die neven tspel
was geseten loech mettien
ende seide also mote mi goet gescien
mi dunke hier es een veruwere goet
die saen dus scone varuwen doet
trect here casseel sonder verdrieten
dese connen te rechte wel scieten
indie herte sonder scade
nu trect irst uwe mesdade
oem seit si phesonie
ic wille wale dat gescie
dat hi hebbe den irsten toege
maer eer volent onse orloge
sal mi dechterste toge behoren
al heeft hi nu den toge verloren
ic bem die gone dient stoet soe
die dat halm suect int stroe
ine weet wat mi es gesciet
ine bem alse geluckich niet
alse edea ende ydorus es
dies sijt seker ende gewes
alse venus die vrouwe van minnen
gebiedt sal ic een lief gewinnen
casseel van baudre trac met sinne
sine vende vor sine coninginne
ende die joncfrouwe si trac daer naer
den riddre om te winne daer
die vende die hi daer trac
casseel die coninginne vortstac
dies si hoeden woude die vende
haren ouden si oversende
ocht deen iet mochte gewonnen sijn
vrouwe seit hi her baudrijn
liet ic u aldus gewerden
ic soude mijn spel qualic beverden
na dese tale so viel hi
in een gepens daer hi bi
versuchte utermaten sere
ende phesonie bescernede dien here
ende seide laet u suchten varen
en sal en geen water overvaren
het mach herbergen u soe bi
vrouwe seitse edea hoe wel condi
scalkeleke spreken dunct mi wale
doe phesonie horde dese tale
was si uut haren sinne wel naer
si souden gerekent hebben daer
hare parage alle beide
maer dat sijt lieten dore hovescheide
ende die baudrijn scaemde hem sere
ende phesonie wan af dien here
met haren ouden sine coninginne
dies si was blide in haren sinne
ende scerende op hem ende seide
vrouwen die sijn in uwen geleide
daertoe condi qualic sien
vrouwe alsoe moete mi goet gescien
dat ic met siene ben gevaen
soe bi siene ine machs ontgaen
ocht is bi messiene verliese
dat ic messiene coes ende kiese
ic sie ende wedersie ende sie
soe ic meer sie so meer joien ende wie
doe si dit horden doe waren si
tebarenteert die waren bi
dobbele verstantnesse hadde sine tale
dat merkeden si allegader wale
phesonie seide here te waren
gi cont scone ende wel bewaren
u tale ende vrodelike daer bi
ic soude trecken vrouwe ja gi
ic segge u scaec dat sie ic wel
nu botet gerne nu dan snel
vrouwe gi haest mi alte sere
so gevic u dan vorste here
tote margen vroech ten sonne opgange
vrouwe ine wilse niet so lange
den roc wan si hem af mettien
doe scaemde hi hem ende woude tien
ene vende die op den hornec stoet
wat eist here dat gi doet
boet tirst seit soe phesonie
u scaec dat u goet gescie
want het es costume ende sede
en nemt gramscepe noch onvrede
dore god here te mi wart niet
want wie gerechter minnen pliet
ende hi mint scone ende goede
hovessce ende van gestaden moede
alse ic wel wane dat gi doet
hine soude int herte noch inden moet
herbergen laten onpais no toren
daer minne hare woninge heft vercoren
cassele verblijdde therte binnen
doe hise dus spreken horde van minnen
gi segt waer vrouwe sekerlike
ic pense om minne soe vriendelike
alse tsuete gedinken coemt te mi
die mi dan ware alsoe bi
dat hi opsnede therte mijn
hi soude mire vrouwen suete anscijn
daer binnen sien alse wel betogen
alse nu daer icse sie met ogen
here seitse die joncfrouwe
trec ic maens u op u trouwe
boet u scaec dats hovesscede
want ic ontsegge u pais ende vrede
hoet u wel in allen sinne
magic ic sal u liede afwinnen
gi hebt gnoech gepenst te waren
na dese caldieusche latet varen
vrouwe seide edea bi gode gi sijt
l te haestich van talen allen tijt
gi maect u scerens alte vele
nichte dat ic lache ende spele
dat es al omme feeste te doene
baudrine den riddre cone
so dat hi te desen tiden
te sachter sinen tijt mach liden
vrouwe seit hi die here van baudre
gi hebt dit wel genait te gadre
met witten ende met blaeuwen twine
het es ane u wel in scine
dat gi sijt behendich ende vroet
van haren scake dede hi hare boet
ende dede den coninc elre gaen
op een ander velt ende staen
si speelden bede ene lange stonde
maer her baudrijn hi en conde
niet tspel alse wel alsi dede
here seit si ic hebbe uwen vrede
lange van heden eer ontseit
ic wille u doen ene hovescheit
ic sal u matten dat verstaet
in den hornec eer gire uutgaet
ocht indie reie welc gi begert
vrouwe dit mat dat hebbic wert
ende houde mi gepait van beide
ic wout nu ware al sonder beide
gi hebt oec wel die macht waermede
dat ic met ere soude op die stede
bliven mat op dats u rochte
dan met al dien dat ic vermochte
u te mattene dat weet ic wel
doe was daer joie ende groet spel
ende die joncfrouwe scaemde hare
ende pensede dat iet messeit daer ware
lieve suster seide betijs
dreicht dien riddre in hovesscer wijs
ocht hi sal willen hene varen
bi gode bruder seit si te waren
in pensde niet dat arch soude sijn
sone dedic oec sprac baudrijn
maer sekerlic mesdaen ware dat
in verbeidde al selken mat
cassamus die dit verstoet
hem verblijdde herte ende moet
ende sloech dat spel omme ende seide
gi sijt mat nu alle beide
ende vanden spele es mijn die ere
doe logense allegadre sere
doe riep hi datmen brachte den wijn
dies si te blider souden sijn
