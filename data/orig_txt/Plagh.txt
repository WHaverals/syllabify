haddic der vernonften prijs
alsoe dat ic dies loves rijs
vanden meestren mochte draghen
soe woudic dichten ende saghen
herde meesterlec dese x ghebot
die de hoghe gheloefde god
ghegeven heeft ons te nutte
want si sijn een weren der scutte
voor der hoeftsonden vloet
maer nu es mi mijn moet
ende mijn sinne ongheslepen
daer om soe moetic scepen
biden oever  ende nemen stade
die diepte wair mijn scade
want wair ic inden strome
dat waer mine onvrome
dat oever bediet mijn kinscheit
der cunsten ghewat es mi te breyt
ende te diepe ende te stranc
dair om soe es mijn ganc
aent oever ende opt wijde rumst
ic en der niet met mire cleynre cunst
inden stroem varen der masterschaft
mijns sinnes scep en heeft gheen craft
worde hem een onwerder cont
het mochte sincken inden gront
dat waer mi te zwaere
ic en ben gheen zeevaerre
dat ic die diepte vergronde
ic en can niet subtijle vonde
die diepheit van dichtene  sonder waen
die soe moetic laten staen
ende die sproken van cunsten fijn
grote diepte die soude mi sijn
te zwaer ic moetse neder legghen
ende wil u met slechter redenen segghen
die x ghebode  sonder waen
door god ghi sultse bat verstaen
dan icse u metten dichten
bedieden can ochte berichten
men merke den sin ende niet de dichte
die sin es groot  die dichte es lichte
die meerkeren ende de wijse
die de grote cunste prisen
si vendender hier cleyne
den leeken ic alleyne
wille die redene ontdecken
oft ic daer mede yet verwecken
te gode mochte haerre enech sin
hoe ic doch oncunstich bin
ende waede in enen diepen tsomp
die wetsteen es van hem selven stomp
ende maect menech wapen scarf
hier toe ic goeder hulpen bedarf
van u  hoech gheloefde god
helpt mi  dat ic der werelt spot
niet en werde in dit boekelkijn
doer die hoghe namen dijn
diemen drievoldich aen di vint
du  gods sone  der maghet kint
vader  soon  heilich gheest tsamen
hoe godlijc draghest du die namen
in drien personen  sonder last
ende sijn in di alsoe vast
in enen god bestrict
sidermeer dat dit wonder scict
dijnre volcomenre godheit list
soe helpt mi dat ic der sunden mist
verwinnen mach met mire lere
dat die meneghe daer wt kere
ende ontflie der hellen brant
gheeft mi u hulpe  here heilant
soe achtic cleyne op yemants spot
nu hoort hier dese x ghebot
die ons te houdene sijn ghegeven
ende ic wil u pharoens leven
segghen  ende x plaghen
die aen den coninc pharo laghen
ende wat die plaghen bedieden
dat wil ic den leken lieden
segghen soe ic best can
met gods hulpen beghin ic dan
dien alle dinghen sijn onderdaen
moyses  die goede gods knecht
bescreef met sijnre hant dit recht
daer hem god godliken verscheen
ende screefse in enen herden steen
dat si ewelike daer inne bleven
daer omme heeft hise also ghescreven
datse die mensche scriven sal
ende leerse ende onthoudse al
ende graefse in dat herte sijn
soe vaste  dat haerre leren schijn
eweliken blive daer inne
helpt god  dat ic ghewinne
te spreken met goeden sinne
onder des coninx pharoens hant
so lach al egypten lant
sine ghewout was herde starch
sijn snode herte dat was arch
aen alre quaetheit vaste
die hysrahelsche gaste
had hi ghemaect eyghen
dat si hem moesten neyghen
hi hadse alle bedwonghen
die oude metten jonghen
hine woude hen niet ghehinghen
dat si volbringhen
gods dienst yet dorsten
dien selven snoden vorsten
wil ic u nu doen becant
hets vander hellen die viant
egypten es die donckerheyt
der sunden  die der zielen leyt
doet  ende maect die sinnen blint
dies menech wert des duvels kint
dien hi moet ymmer wonen bij
hoort hoe die eerste plaghe sij
die watere alle ghemeyne
groot ende oec die cleyne
grachten  boenen  waert ghelach
vele jammerlike men die sach
verwandelt in ghelevert bloet
dat vander bloedigher waters vloet
der creaturen vele bedarf
ende van waters breke starf
nu hoort  waerde mensche goet
ende merct aen des waters vloet
hoe die weert meshandelt
want si wert verwandelt
in bloede  daer menech tleven liet
dat bediet der snoder ioden diet
haer ghelove was ye zwach
wantmen die verwandelt sach
dat si van gode keerden ghelijke
ende leefden herde ongodelike
ende aenbeden des duvels cracht
als inder wilder heydenscap
noch vele menech heyden doet
dat bediet des claers waters vloet
dat al ghelevert bloet wert
oec roeret aen der ketters aert
die van gode sijn verscheden
ende den duvel ane beden
daer omme heeft ghegheven god
ons dat eerste ghebot
dit merct alle ghemeyne
die suete god entie reyne
hi sprac met sijns selfs mont
weerde mensche  ic doe di cont
dattu die afgode vlies
ende du te mi allene ties
ende gheloeft aen enen god
ende hout gherne sine ghebot
vrucht oefent  ende minne
dinen god met herte  met sinne
dijn ghemuede ende dijn ghedanc
en sal nemmer hebben wanc
die suete god  des zijt gewes
die een getrouwe leerer es
hi leert ons allen ten eersten mael
datmen aen hem gheloven sael
hi sprac mensche  ic lere di
en hebt ghenen god dan mi
nu merct wale  hoe ons god
heeft ghegheven dit ghebot
met drierleye onderscheit
dat eerste  dat si di gheseyt
dats dattu in dijn herte heves
gans ghelove  ende niet en sneves
in ne ghenen ongheloven
datti mach beroven
gods ende der zielen dijn
ghi en sult niet als een iode sijn
die ioden dicke worden
onghelovich in haere orden
want men sachse sceyden
van god ende worden heyden
ende verworven gods hat
metten prophete claecht hi dat
ysayas  ende hi sprach
die sonen die ic tot op desen dach
ghetoghen ende behuedt have
die sijn mi ghegaen ave
ende versmaden mi ende vlien
si mochten merken ende sien
dat dat rent den meester sijn
bekint  ende dat sceepekijn
hem es sijns heren crebbe becant
israhel heeft hem ghewant
dattet mi niet en kennet
david  die coninc  hi bannet
die  ende sprect si werden openbaer
verdoemt  die des nemen waer
dat si van haren sceppere treden
ende eren dat ende anebeden
dat metter hant es ghemaect
wie es god dan ihesus kerst
wi zelen loven ende eren
heme  want hi es heer der heren
hij moet sijn ghebenedijt
eertrike heeft hi ons verlijt
ende wat daer inne vervullet steet
ende al dat leven hier ontfeet
hi heeft die werelt op die vloet
ghebouwen ach  du snode moet
die god lochenen ghi ioden  fy
ende hoe woendi den duvel by
die u uwe sin can verjaghen
wee hem alle die wedersaghen
haren sceppere wee hem  wee
wee soe wert hem emmermee
mensche  onthoudt dit ander deel
oftu wilt des hemels heel
verwerven toter zielen dijn
soe seldi gans ghelovich sijn
met al dijnre volcomender herten
ende en vruchten ghene smerten
noch ne gheenrehande noot
ghedinct oec aen die bitter doot
die god aenden cruce leyt
om dijnre zielen salicheit
ende sinct die in dijns herten gront
en laet allene niet dinen mont
bekinnen dine ghelove recht
dijn herte hebbe daer mede plecht
du salt gheloven metter daet
welc mensche die gans ghelove haet
ende dan jeghen tghelove doet
sijn ghelove en es niet goet
want hi gheeft hem in gods hat
sente iacob hi sprect  dat
doot es dat ghelove openbaer
daermen niet en neemt der werken waer
sente pauwels blijft deser redenen by
hi spreect dattet ommoghelic sy
dat die gode moghen behaghen
die aenden ghelove sijn wederslaghen
wel hem diet recht ghelove haet
ende die gheloeft metter daet
die verwerft gods lone dan
ysidorus hi spreect hier van
salich sijstu  mensche goet
dattu den sen ende oec den moet
totten rechten ghelove keers
ende dinen god minnes ende eers
soe wie die tghelove sijn
met goeden werken doet in schijn
hi es salichliken gheboren
ende god heeftene vercoren
nu merct  mensche  ende hoort mi
die derde lere ic di
die es dattie sceppere dijn
sal altoes in dijn herte sijn
met ghedachte ende mienen te hem
en gheenderleye dinc en nem
in di  die god opter aerden
soe lief di ye liet ghewerden
noch vrient  no maech  no goet
dat ghi dat in uwen moet
en nemt nemmer  soe dat si di
yet liever sijn nu volghet mi
aen drierhande lere
ende behoudt die emmermeere
besloten in dinen sinne
vrucht ende vlee ende minne
gode  die di ghescepen haet
soe wert dijns wel ten jonxten raet
vrucht gode in allen weghen
oftu wils in hem gheseghen
nu hoort hier salomons mont
hi doet ons gods vrucht cont
hi sprect der wijsheit een beghen
es gods vrucht want si drijft hen
van di alre sunden vloet
si meert leven ende goet
ghewinstu veel grote rijcheit
op dat dijn herte vruchte dreyt
te gode  die di ghescapen haet
nu vrucht hem  dats mijn raet
mensche  du salte gode vleen
om dat hemelsche leen
du saltene vleen vele stede
met cleren innighen ghebede
voor u ende voor die kerstenheit
hoort hier hoe god selve seyt
al dat ghi met beden geert
gheloeft dat ghijs sijt gheweert
ia  om dire zielen salicheit
of voor dijn vriende  vorwaer gheseit
want wie dat bidt  hi nemt
ende wie dat suuct  alst hem beteemt
die vendt ende wie voor die dore
clopt  men latene daer vore
die lingde niet  men latene in
daer om bidt den sceppere dijn
wie dat gode roept aen
dien en mach nemmermeer mesgaen
du salt altoos met herten minnen
dinen god met al dinen sinnen
iohannes hi doet ons becant
ende spreect god es der minnen bant
wie in gods minne vaste blivet
in gode hi seker beclivet
ende god beclijft weder in hem
salomone  dien vernem
hi sprect dat alle mesdaet
die minne verdrijft  soe wie se haet
met ganser live te sinen god
mensche  dit es dat eerste ghebot
dat ghi selt minnen al u daghen
op dattu wilt dijn ziele laven
ende gode in ganser herte dreechste
den vader  den sone  den heilighen geeste
dese namen alle drie ghenant
sijn in enen god ghewant
drievoldich in een es hi becant
die ander plaghe die ghesciede
dat was datmen onder die liede
vele vorschen sach uter maten
opten velde  in huse  op straten
die quamen wt grachten ende wt poelen
van hem moestmen ghevoelen
iammer  leyt ende menech quaet
alsoet noch ghescreven staet
het waren watre ochte velt
het waren cameren ochte ghetelt
het waren huse ochte stal
het wert vervult overal
in drancke  in spise mense vant
daer af menech tleven zwant
die plaghe leet egypten lant
tseghen den somerliken tiden
screyden die vorsche  te stride
met herde onnutteliken ghescalle
ieghen den anderen alle
alsoe doet des ydels menschen mont
die onnuttelike te menegher stont
gods  ons heren  namen nennet
ende cleyne dat bekennet
hoghe gods name tiet
wanter die duvel ane vliet
waermen gode in goede noemt
ghi quade menschen  ghi sijt verdoemt
ende ghi sijt den vorschen ghelike
die daer ligghen in dat slike
ghi moet in der hellen bodem
dat ghi onnutteliken laet gaen den adem
als u die quade woorde sijn bi
die achtersprake en es vri
niet allene des hellen gronts
maer haere tonghe ende haers monts
es si te mael een giftich zwaert
die es voor scone ende achterwaert
essi scarp  haer scarpe oert
maect dicwile grote moert
wee hen oec die meynede zweren
want si gode van hen weren
ende daer omme door der zielen noet
die eweghe god ons gheboet
mensche  en nem in dinen mont
dijns sceppers name in gheenre stont
datmen yet onnutteliken nennes
dattu di selven yet verbannes
mensche  nu nem merc aen mi
dat ander ghebot dat leer ic di
met drierleye lere
die pijnt u tonthoudene zere
dat eerste  dat gheen bose woort
van dinen monde en worde ghehoort
gregorius die doet ons cont
die duvel sluyt hem op den mont
die soe gherne quaet spreken
god saelt zwaerliken aen hen wreken
want hi dat na rechte wrect
alsoe sente lucas sprect
mensche  merket wel dijn leven
want du moets antwerde gheven
alle der woorde  die dijn mont
onnutteliken sprect tenegher stont
daer bi huedt uwen mont daer van
salomon seyt  die wise man
wie sinen mont wel hueden can
siere zielen hi veel goeds an
wie onnutte niet en verdruct
hi wert ten sunden schiere ghetsuct
daer omme  mensche  hebt inden moet
dat dine tonghe spreke goet
soe vridi u vander hellen gloet
die ander achtersprake heet
die den meneghen doet groot leet
het sprect sinte augustijn
achtersprake die moet sijn
noch arghere dan oncuuscheit
paulus seecht dat god dreyt
den achtersprekeren groten hat
iheronimus die spreect dat
de tonghe  die de mensche haet
die met achtersprake omme gaet
hi scaedt meer dan een scarp zwaert
daer viant tseghen vianden ghaert
daer omme  mensche  raedic di
dat achtersprake in u niet en si
soe sal u god altoos staen bi
dat derde dat heet meynede
die doen gode grote leede
ach  meynedere  hoert hier u doen
ende merct wat dine meynede doen
ende hoe seer du di verseers
wanneer dattu meynede zweers
die overste vinghere bede
daer du mede zweers meynede
ende op die heilighen hebben gheleghen
met dien tween hebstu verteghen
gods ende der moeder sijn
der edelre conginghinne fijn
ende al hare hulpen openbare
die ander twee vinghere  neemt waere
die hem daer neder sincken
ende in die hant hen lincken
van dien tween doe ic di cont
datstu inder hellen gront
dine ziele sinckes neder
soe dat si nemmermeer weder
comen en mach daer cristus es
nu merct  mensche  wat meynede es
die dume  die neven de vingher leyt
bediet dat die duvel talre tijt
dijnre doot altoos neemt ware
want du beste sijn eyghen gare
alsoe dattu hebs ghezworen
hi trect di eweliken verloren
en beterdi gode niet den eet
maer tzweren heeft een onderscheet
wie den eet neemt ofte zweert
ende daer met rechte niet in en veert
op hem soe blijft die mesdaet
hoert wat god selve ghesproken haet
en zweert niet bi des hemels troen
noch bider eerden dijnre redenen doen
sal sijn het es of en es niet
soe wie boven maten pliet
te zweerne  en bewaert niet altoos den eet
die wise salomon die zeet
een man die alte vele zweert
sijn lijf hem nemmeer des en weert
hi en wert vol der sunden vele
want van sijns huses dele
en comt gods plaghe nicht
die heilighe augustinus spricht
wie valsch zweert bi enen steyne
sijn eet die es onreyne
want hi daer meynedich es vorwaer
in enen steyn meynt hi gode daer
ende wert meynedich  sonder spot
dus gaf die hooch gheloefde god
dat ander ghebot  dat si u cont
dat nyemen hem in gheenre stont
nu hoort hoe die derde plaghe si
die daer was dien lande by
want si was hem alte zwaer
gheen vroude en hadden si vorwaer
want inden lande quamen mucken
alsoe vele  dat hem ghebucken
niemen voor hem en conde
noch te sinen monde
en mochte ghebieden ene hant
daer mede wert vervult dat lant
die mugghe  die daer al omme waren
ende lettel haren arbeit sparen
die machmen wel bedieden
bi den dommen lieden
die al die weke werken even stijf
ende en setten niet te raste haer lijf
ende en eren niet den reynen tijt
dien ons heeft ghebenedijt
selve die hoghe gheloefde god
daer hi ons mede tderde ghebot
gaf tot eenre leren
hi sprac mensche  du salt eren
met vierne ende met goeder daet
den sondach mensche  dat verstaet
desen ghebode dien sijn bi
mensche  goeder leren dri
hoe ghi den sondach selt eren
ende uwer zielen veel vrouden meren
dat eerste es laet dat herte dijn
vrij van quader ghedachten sijn
ende ghedinct aen dinen god
ende eert dien van dies ghebot
du ziel ende lijf ontfanghen haest
een goet ghedachte der sunden last
tallen tiden verdriven doet
dijn herte si quaet ofte goet
god weet alle dinc openbaer
nu neemt eens wisen sproken waer
alre menschen ghedachte
es gode te wetene sachte
hi weet haerre alre moet
ende alle die dinghen diemen doet
dier en es voor hem verborghen twint
hoort wat ons petrus doet bekint
god weet alle ghedachten wel
sijnse goet ofte fel
dair om spreect cristus  sijt gewes
salich sijn die die haer herte es
luter  claer ende rene
ende keren hen allene
wie gode in sijn herte dreyt
hem es dat hemelrike bereyt
dat ander poente  mensche  onthout al
daermen te rechte mede sal
den sondach eren ende loven
soe mijddi des duvels cloven
alle sunden suldi vlien
ende u te goeden werken tien
dijn leven es hier herde cort
ende heeft hem omme ghestort
in eenre corter stonde
nu hoort hier van gods monde
ene sproke die hi sprac
ende ons teenre leren vertrac
hi sprac wacht u  want ghi niet
en weet den tijt  wanneer ghesciet
dat u die doot comstech si
nieman en es van sterven vri
noch dier bittere noot
wij sijn niets sekerre dan der doot
nyeman dan god  onse here
en weet waer ofte wanneer
den mensche sijn leven inden moet
daer omme soe wendt u  dats u goet
van sunden ende van mesdaden
ende eert gode om sine ghenaden
die wise salomon seyt dit bediet
mensche  ghine selt versumen niet
ghine selt haestelinghe u bekeren
op dat ghi wilt u salicheit meren
so en verstes niet van daghe te daghe
ende hoort wat ic di meer saghe
onse here god haet openbaere
den sondare  die niet en nemt ware
dat hi met ontfarmicheit
in sijn herte rouwe dreyt
mensche  hebstu ghesondecht
soe sidi dat ghecundecht
dattu niet en macx der sunden mee
bidt  smeect gode ende vlee
dat hi vergheve die sunden dijn
het spreect sinte augustijn
die sunde die es alsoe zwaer
en wert mer niet schiere ledech vorwaer
ende mense niet metter boeten en verdoe
si tricter een ander sunde toe
daer om vloect der sunden stric
ghelijc der slanghen aneblic
sijts listigher dan der slanghen oert
haer list ziel ende lijf vermoert
ende trecse daer si sijn verloren
wildi met gode sijn vercoren
mensche  aen terde poent legt merc
doen god maecte ende sciep dit werc
beyde die hemel ende die aerde
ende liet dair inne weerden
alle dinc na sijnre aert
sijn godlijc werc volmaect waert
in vi daghen  ende daer na hi nam
een ruste  alsoet hem bequam
ende aenden sevenden daghe gheheer
en arbeyde onse here niet meer
die waert van sinen monde openbaer
ghebenedijt nu nem waer
mensche  hoe ghi eert dien tijt
dien god heeft ghebenedijt
ghi en selt te dien male
ghenen arbeyt no quale
aen dien dach niet liden
op dat ghi wilt miden
des almachtichs gods hat
salomon die spreect dat
een snede broets beter sy
dair vroude ende ghenuechte es bi
dan een huus vol rijcheiden
met jammer ende met sericheiden
dies sondaechs saltu daer aen sijn
dattu der armer zielen dijn
arbeyts voor met goeder raet
tot dien god ghesproken haet
coomt alle die kinder mijn
die daer houden tghebot mijn
ic wille di verquicken
mensche  du saelt di scicken
dattu den sondach selt eren
ende die te gode keren
alsoe sinte thomas ghiet
die mensche en es van gode niet
die sinen sondach niet en bewaert
ende dair aen niet sinen arbeit en spaert
hoort hoe die vierde plaghe si
daer was veel grote sericheit bi
het quamen so veel honts vlieghen
dat voor hen moeste neder sieghen
wilt ende tam  ende liden quale
ende dat arm volc altemale
dier vlieghen wert veel over al
sonder mate ende sonder ghetal
haer steken ende haer omme varen
doede menech moederbaren
dese honts vlieghe heeft honts zede
ende honts aert es in haer mede
de hont levet als een hont
der moeder trouwe waer hem oncont
hem es die vader onbekint
aen selker trouwen es hi blint
dit exempel wil ic gheven
hen allen die naden honden leven
ende en achten niet haren vader
noch hare moeder beyde gader
van dien si menscheliken sijn gheboren
die sijn eweliken verloren
ende haers en wert nemmermeer raedt
dair om ons god ghegheven haet
dit vierde ghebot  ende spreect also
mensche  du saelt altoos eren hoe
den vader entie moeder dijn
met goeden werken waer si sijn
mensche  hoor ende merc aen mi
die goede god die hetet di
dinen vader entijnre moeder eren
op dat ghi wilt u salicheit meren
drie vadere en drie moedere sijnt
die eren sal een yghelic kijnt
den eersten vader diemen sal
metter moeder eren over al
mensche  dair af sidi gheboren
drie eren sijn daer toe vercoren
daer duse mede eren sout
dat eerste en sijt niet alte bout
ieghen den vader entie moeder dijn
stuere redene laet jeghen hen sijn
eertse met woorden ende metter daet
hoort wat salomon ghesproken haet
wie sinen vader qualiken toesprect
ende siere moeder niet en eert  hem ghebrect
sire zielen salicheit ende wert verlecht
want sijn ziele die wert ghevecht
in midden in die donckerheit
der hellen hoort wat catoen seyt
des vader segheninghe maken can
der kinder huus  daer merket an
ende der moeder vloekende mont
keert omme haer salicheit  ic doet di cont
aen der zielen ende aen den levene
die ander eer merct evene
dats dattu vader ende moeder sout
eren  so wert di seker hout
god ende die werelt openbaer
ende dijn kinder nemens waer
eert vader ende moeder  ende arbeit hen voer
soe dat dijn kint aen di nemt spoer
als dije crancheit gaet toe
dat dijn kint an di doe alsoe
ihesus sydracs sone ons leert
wie vader ende moeder eert
die wert oec vanden kinderen sijn
vervroudt  dats dicke worden aenscijn
ende roept hi gode in node an
onse here hi hoort hem dan
die derde es  sijt ghehoorsaem
vader ende moeder ende onderdaen
ende staet te haren ghebode
soe werdi ghedanct van gode
dien dinkes ende verghet niet
merct wat ons paulus hier bediet
kinder  ghi sult onderdaen
sijn uwen oudren  sonder waen
in gode  want het es recht
nu hoort wat ons seecht slecht
salomon die wise  die vroede
soe wie dat sparen wil die roede
ende te slane niet en vaet
sijn kinder  dat hise haet
wie sijn kinder lief heeft
hi castijse  die wile hi leeft
daer af hout  mensche  dit ghebot
eert vader ende moeder also di god
ghebiedt ghi vader  dwingt u kint
die wile si onder u roede sijnt
mensche  nu hoort voort bat
die ander ghebot ende hout dat
want ic wilre u in leren
hoe du dien andren vader eren
ende die andre moeder sout
die eert altoos ende sijt hen hout
dien vader ende dier moeder dient
gheestelijc  so sidi gods vrient
die paeus die es dese vader
die bisscoppe entie legate allegader
die dijns gheloven sijn behoeder
ende soe es die goede moeder
dier kerstenheit dier sijt bi
in hare eren altoes si
toten priesteren ons here sprect
hebt mine ghewout ende verwect
den mensche  dat heet ic di
minen gheest soe laetic di
wien ghi met berouwe sijn sonden vergeeft
weet dat hi dan gheen sonde en heeft
daer omme  mensche  volghe mi
met goeder trouwen radic di
ofte papen onpleghelijc waren
ende hen selven niet en bewaren
merct haer lere ende niet haer leven
god heeft hen die macht ghegheven
dat si di zelen raden wel
daer omme een mensche hebben sel
voor oghen ende hen altoos eren
twe dinghe wil ic di leren
dier ghi moet sijn onderdaen
dijnre kerken ende dinen prochiaen
ghine selt emmer  wat dijns ghesciet
ieghen dinen prochiaen striden niet
die di tenen vader ghegeven ist
noch jeghen die kerke die di krist
tot eenre moeder heeft ghegeven
dien seldi emmer sijn beneven
soe mach dijns wel werden raet
hoert wat matheus ghesproken haet
mensche  die di heeft ghewracht
dien hebt lief dach ende nacht
ende eert sijn dienren  waer ghise siet
ende dies en seldi laten niet
dat ander es wildi gods knecht
sijn  soe doet der kerken recht
ende en brect niet haer goet ave
dat god wil hebben teenre gave
salomon sprect dit ghedichte
mensche  dijn aensichte
laet vroe in allen gaven sijn
ende der kerken thare sijn
gregorius die sprect oec
hi es wel een dommer goec
wie met wille der kerken goet
behout  want hi jeghen gode doet
ghi selt altoos ghehoorzaem wesen
dinen prochiaen wildi ghenesen
ander zielen  soe ghedinct dat god
ghehoorzaem was tot inder doot
god selve dede ons ghehoorsaem cont
hi sprac door eens propheten mont
te wien wil ic die oghen mine
laten int openbaer scinen
tot nyemene anders dan tot dien
dien ic ghehoorsaem mach sien
sinen oversten ende gherne hoort
ende vrochtet mine woort
die derde vader die es goet
wel hem die nade ghebode doet
dat hi dien vader ere biedet
ende sijnre liever moeder miedet
met bedinghen  der maghet marien
daer die sundaren na screyen
die hare ontbeiden nacht ende dach
want nyement hare voleren en mach
dat neemt  mensche  in uwen sin
ten minsten seldi doch hen
drien eren altoos bieden
op dat ghi wilt mieden
die ewelike salicheit
dat eerste dat si di gheseyt
oft ghi wilt staen na ghenaden
soe seldise tuwen huse laden
dats in u herte  sonder verste
dair seldi laden ihesum kerste
sente pauwels sprect tot ons
ghi sijt een tempel des gods sons
ende in u woont die heilighe gheest
soe cleyne mensche  dattuus weets
dat god in di ghehuset haet
als du met dijnre mesdaet
hem van di verdrives
ende biden duvel blives
soe latene weder snelle
in dijns herten selle
ende doet als eens een here dede
die gode loet in sijn huus met bede
want hi met innigher herten sprac
mijn dochter heeft onghemac
ende es van ziecten zeer bezwaert
dair omme mijn herte  here  begaert
dat ghi des wilt gheroeken
dat ghi mijn huus wilt versoeken
dat mine dochter werde verquict
die ter doot es ghescict
mensche  dat es die ziele dijn
die van sunden lidet pijn
want si daer af wert onghesont
nu hoort des propheten mont
hi sprect here  hemelsche vader
heilt mijn ziele  die alle gader
van sunden cranc es die weder herlave
want ic jeghen di ghesondicht have
dus laet te di den sceppere dijn
metter liever moeder sijn
der liever maghet marien
daer die sundaren op lyen
een helighe sprect met sueten sinne
verheffe di  mine vriendinne
mijn scone  ende coemt te mi
die winter es henen  dat segghic di
ende des regens inde
dat sijn mine sunden
dat ander  mensche  verstaet al
ieghelijc weert van rechte sal
die lieve gaste ghebeden haet
sijn huus van alre vlecheit quaet
reyne maken ende keren
mensche  wiltu dijn ziele gheneren
soe veecht reyne dijns herten cluse
ende laet dan onsen here tinen huse
met rouwen suldi te gader striken
die sunden die aen di bliken
ende met biechten werptse van u
ende daer na laet gode tot u
ende bestroyt dijn herte
met rouwen  met boeten ende met smerte
dijn huus suldi sieren aldus
het sprect sinte ieronimus
die siele die moet salich sijn
die met goeder werken schijn
haer herten reynen alle daghe
dat si des te bat behaghe
gode  die si dair inne neemt
al selker herten wael teemt
datsi haer bewaer met goeder daet
want si in hair ghehuset haet
gode  die met sire macht
hemel ende eerde heeft ghewracht
dat derde  mensche  wel behout
daer du gode met eren sout
weder ghi thuus sijt ofte op weghe
soe suldi selker zeden pleghen
waert u yegherinc mach ghescien
dat ghi selt gode in messen sien
het es der zielen een groot ghemac
iacob  die patriarke  sprac
gode hebbic ghesien openbaer
van lede te lede nam ic sijns waer
dies es vroe die ziele mijn
het spreect sinte augustijn
wij sien hoe suete dat es crist
ende sine volmaectheit watter ist
wi sien sijn sierheit openbaer
wi sien dier heilighen scare
wi sien na sijnre gherechticheit
sine volcomene weerdicheit
wi sien des vaders ghewout
ende des soons wijsheit menich fout
ende des heilichs gheests meldicheit
deser drier namen beelde vorseyt
sijn aen enen god ghewant
die vrolijc ons becant
daer omme  mensche  pijnt u te keerne
u herte  te gane ter kerken gheerne
ende eert den vaderliken god
ende pijnt u te houdene sijn ghebot
dats dat ghi selt vader ende moeder eren
op dat ghi wilt te gode keren
nu hoort vander vijfter plaghen
die ghesciede in dien daghen
aen den lieden met allen
aen hen was ghevallen
ene bitterlike plaghe
coninghen  hertoghen ende grave
ende dat volc al ghemeyne
out  jonc  groet ende cleyne
beyde kinder ende wijf
gheplaghet wert hare alre lijf
want aen hen worden vonden
bladeren ende wonden
zweren opgheblasen
datter lettel ghenasen
dus leden si ghemeyne noot
datter menich moeste bliven doot
van dier ghemeynder plaghen groot
die bladeren entie wonden
die aenden lieden worden vonden
datsi dus worden verloren
bediet den gremmeliken toren
die uten herten comen
lettel te haren vromen
want haer herte zeer zwelt
ende haer bloet hem verwelt
entie mensche alsoe wert
dat hi sire sinnen ontbert
hem wert also vervult die moet
dat hem niet en ruert wat hi doet
ende heeft in hem groten storm
hem es een mensche als een worm
dien hi ter doot moert
ende hem in doot sunden goert
ende doet jeghen goods woort
daer jeghen ons die goede god
gaf dat vijfste ghebot
hi sprac mensche  hoort na mi
van manslacht soe huedt di
en doot nyemene metter hant
ende sijt ten wille oec niet bewant
noch en verraedt nyemans leven
mijn lere laet di zijn beneven
mensche  in dijn herte nem
dit ghebot  ende blijf bi hem
dats dat ghi mijdt manslachten
die de ziel ende lijf versmachten
ende gheeft u gramscap ten hoghen crist
die alles dinghes een rechtere ist
drie manslachte sijn sonder blijf
deerste es datstu doots eens lijf
dander dijn raet doet den man
dat derde dijn ziele doden can
die eerste manslachte suldi merken
dijn raet en sal nyemene sterken
te dodene want die scout es dijn
dier sunden moeti deelachtich sijn
ghelikerwijs  dat si u becant
als oft ghijt daet metter hant
daer omme dat recht dit recht begheert
datsi sijn gheliker boeten weert
die daer begaen hebben die daet
entiere toe hebben ghegheven raet
daer omme  mensche  ne ghene moert
en maec met dijnre tonghen oert
die quade tonghe moert den man
met haren rade si moerden can
petrus beclaghet in sijnre scrift
hi seyt des quaets sins vergift
heeft haren mont alsoe begrepen
dat die tonghe es gheslepen
alse die slanghe wanneer si wille
steken  soe heeftse fenijns vele
die ander manslacht die es groot
die es verborghen ende niet bloet
dien maect die vervloecte nijt
die de ziele verdrinct  des seker sijt
die meneghe met nide doot den man
die noyt scout jeghen hem en ghewan
een herte  dat yemene ander doot
bringht hem in sunde sonder noot
ende in groter mesdaet
dair af sinte ian ghescreven haet
wie dat benijdt den brueder sijn
dat es den evenkersten dijn
ghelijct ere manslachte vorwaer
dat derde dat es alte zwaer
de gremmeghe toren manslacht doet
daer menech tleven om laten moet
die manslacht metter hant doet
ende verghiet eens anders bloet
ende nemt hem sijn ghesonde leven
dat hi hem niet en heeft ghegeven
hi nemt sire zielen hemelrike
ende verdoemt hem ewelike
daer om ons god dit selve ghebiedt
mensche  dune sult doden niet
wie yemene doot  die sal sijn
bestaen des gherechts mijn
ende hi es de verloorne
daer om dwingt dinen toorne
mensche  ende sachtet dinen moet
ende merct wat de toorne doet
als ons een lerer wel can conden
een dier alre quaetste sonden
es die toren wiene slut toe
hi gheeft al sinen live roe
ende wie onsluut des torens bant
hi heeft ghewapent sine hant
herde saen tot alre mesdaet
hoort wat een wise ghesproken haet
die quade hi suect te alre tijt
werre  toren ende strijt
daer omme  mensche  mijt den toren
want die duvel heeftse vercoren
weerde mensche  nu merct voort
die manslachte die de ziele vermoort
es drierlye  merket die
die eerste  segghic di wel wie
men die ziele verstaet dare
des soe seldi nemen ware
een bose raet die moert volvuert
daermen die ziele mede ruert
dat voor gode wert verslaghen
alselken raet donghelovighe jaghen
entie ioden  entie heiden
die meneghe ziel doen sceyden
vanden ewighen leven
ende die ewighe doot hen gheven
declecianus doet ons cont
ende spreect mi heeft veel menich hont
omseten ende omtreden
entie bose met horen reden
hebben nu ommeringhet mi
mensche  daer voor huedt di
opdat ghi wilt die ziele generen
soe moeti u dier liede weren
die anden ghelove wankel sijn
ende hebt soe vaste die herte dijn
dat di haer raet niet en mach letten
noch bringhen onder sduvels netten
als die prophete abacuc seyt
die duvel heeft in ertrike ghespreyt
sijn nette ende wide ondaen
ende dair inne heefti ghevaen
der onghelovigher lieden vele
daer hi niet af sceyden en wille
hi en trecse inder hellen gront
sente peter doet ons cont
sijt nuchteren ende waket
want die duvel maket
alle scande  des sijt gewes
want hi u wedersake es
ende es op u vergremmet
als een leeu hi bremmet
ende suect ochti mochte vinden
dien hi mochte verslinden
met sinen valschen rade
dien hi  vruech ende spade
met sinen boden sendt
dat hi van gode went
meneghe ziel inder hellen pijn
die daer moet eweliken in sijn
du domme mensche  hier merket an
die andre manslacht doden can
die ziele  ewelike verloren van gode
die trect de duvel tsinen ghebode
om haer valsche lere
daer si emmermere
van haerre leren drincken
daer hen die duvels scincken
in die ewelike bronst
daer trecse inne haer quade const
meestren ende lereren sijn
ghevaren in die helsche pijn
daer si selker leren woonden by
die daer valsch gheheten si
welk mensche die dole hebbe weert
den duvel hi te hulpen gheert
die bi hem dan blivet
ende aen hem also beclivet
dat hi een duvel heten moet
gregorius ons cont doet
wee hem die den anderen tyen
te sunden  daer si gode met vlien
met haren valschen leren
ende hen selven van hem keren
ende sijs in hare quaetheit
tsduvels dienste sijn bereyt
hoe si van aerde niet duvele en sijn
haer duvelike werke doen aenschijn
datsi sijn duvele openbaer
god sprac du salt vlien vorwaer
der valscher propheten daet
die tot u comen in lams ghewaet
ende sijn doch binnen wolvelijn
ghi kintse aen haer werke schijn
dat derde merc  du dommer goec
dat die ziele dodet oec
dat es die die in sunden leghet
ende den anderen quaet teken ghevet
ende dien bringht in sonden
vorwaer wil ic dien conden
dat hi des gheens mesdaet
op hem neemt  dat verstaet
daer omme  mensche  nem des ware
oftu di heefs versundet zware
die wile du inden sunden leves
dattu ne gheen bose beelde en heves
iudaes thadeus mont
doet herde clagelike cont
hi sprect ach du  der sunden kint
ende een beelde der quaetheit blint
du verwerfs dair met die ewicheit
die alre pinen pine dreyt
ende die ewelike doot
daer meneghe ziele lidet noot
en gheeft gheen beelde ende vliet dien
daermen quaet beelde aen mach sien
der sunden ende der mesdaet
hoort wat een lerare ghesproken haet
ghi selt u alle wel bewaren
voor hen die inder werelt varen
onkersteleec in haer leven
een heilige heeft ons sijn lere gegheven
ende sprect du selt den bosen vlien
ende u van sinen werken tyen
soe dat ghi sijt van sunden vri
ende in gods vruchte altoos si
dijn vroude  soe dat dijn ghedanc
van hem nyen sal hebben wanc
die wise salomon ons bediet
mensche  en laet di lusten niet
der quader lieden straten
ende dat di uter maten
niet haer quade wech en behaghet
hoort wat ysayas saghet
du werts metten heilighen man
mensche  heilich  dinct daer an
ende met hem die gheen scout en haet
blijfdi onsculdich alre daet
ende metten weerden wertstu weert
wie oec dien te gheselle gheert
die es een verkeert goec
die moet hem dan verkeren oec
ende bringt die ziele in groter noot
ende in die ewelike doot
die seste plaghe die ghescach
die was datmen inden lande sach
een ghemeynlike sterven
daer af moesten verderven
herde vele der creaturen
want dair en mochte nyment gheduren
daer was een jammerlike noot
dat vie viel ghemeinlike doot
ende daer die sonne die corren besceen
soe wert die lucht soe onreen
die vanden vulen ase dranc
ende een also vule bettere stanc
dat volc dat inder plaghen starf
ende vanden stancke daer verdarf
onder den ghemeynen lieden
die selve wil ic u bedieden
dat sijn die in die sunden sneven
ende oncuuschelike leven
haer sunden voor gode stincken
datter menech om moet sincken
in der hellen ewicheit
den jonghen lieden es dit gheseyt
den mannen ende den wiven
dien die oncuuscheit driven
ende leven in vees ghelike
ende sterven veelijc des ghelijc
in haren inde wee hen wee
datsi ye torden wt haer ee
daer om ons die wel suete god
gaf dit seste ghebot
hi sprac minsche  dune salt nicht
hebben der oncuuscheit plicht
opt dattu wilt dijn ziele ghenesen
soe saltu emmer ewech wesen
mensche  nu hout dit ghebot
dattu die hooch gheloofde god
ghegeven heeft te houden
dit seldi effene vouden
onder dijns herten borst
en laet di ghene quade lost
bringhen totter oncuuscheit
dien god een eewech haten dreyt
die ewicheit die es gode weert
welc mensche ganser ewicheit geert
die sal meerken evene
drie dinc  die cuuschen levene
sijn bevolen oftu wilt sijn
ewich  soe doe ic di in schijn
dat eerste es dattu lude no stille
di niet en keers te quaden wille
een quaet wille ende niet volbracht
ende doch te quader daet ghedacht
die wille die hooftsonden plecht
sente augustinus sprecht
dat der joncfrouwen doen
sonder ewich leven niet en vroomt
wie dat ghedachte oncuusch haet
ende die begeerte ter mesdaet
daer es die cuuscheit cleyne gans
welke joncfrouwe cuuschelike den crans
der ewicheit reynlijc wille draghen
die sal quade ghedachte verjaghen
want vanden ghedachte dicke coemt
een quade lust die niet en vroemt
na quaden wille men dicke begaet
geerne een quade mesdaet
seneca leert ons in sijn spreken
een herte in quaden lust ontsteken
een sunde daer sciere af spruut
alsmen den quaden wille ontsluut
ende dan die sunde es volbracht
soe heeft si daer sciere ghewracht
der zielen die doot der ewicheit
isidorus  die heilighe  seyt
want dat lijf en mach niet sijn
oncuusche  dat ghedachte dijn
en si oncuusche worden ere
dat vleesch en mach nemmermere
anders dan also wille die moet
reyne ghedachte ende goet
maect den mensche van sonden vrij
ende woent daer mede gode by
ende daer bi een ghedachte quaet
dat es seker der sunden raet
wantet doet quade werke aenschijn
het sprect sinte augustijn
ic was ghebonden in enen bant
die my was yseren becant
ende was mi doch een vreemt ghebont
my was  leyer dat wel cont
dattet was die wille mijn
die vaste was ende yserijn
wie na dit leven gode wil sien
die sal quade ghedachten vlien
nu merke  mensche  dat ander deel
datti beneemt dijnre zielen heel
ende versundicht di dijn leven
vijf sinne soe sijn die ghegeven
van gode  die ghi selt bewaren
wildi cuuscheliken volvaren
die vive wil ic di doen bekennen
dat ghise moet te bat versinnen
dierste dat es u ghesichte
dat suldi effen ende ghedichte
te cuuschen dinghen altoos houden
soe sal god selve dijns wouden
sinte matheus sprect hier van
het si wijf ofte man
die ghaerne aenscouwen
yet om haer lost te vernuwen
werden oncuusch in dat toghen
door die veynsteren haerre oghen
ende dair af coomt der zielen gereyt
die ewighe doot david seyt
door die veynsteren onser sinne
tonsen groten onghewinne
es ons comen die ewighe doot
het claghet oec dese noot
ysayas  die here vrij
mijn oghen hebben beroeft mi
mier zielen  ende ghebracht in leyt
die goede sente lucas seyt
wie een wijf siet met begheren
der cuuscheit sijn moet hi ontberen
want hi inder herten sijn
haers sculdich es sente augustijn
hi sprect dat en es dijn orber niet
dattu dat emmer aneziet
dat di te begeerne niet en beteemt
dat begheren die cuuscheit so beneemt
ende dat comt door sijn ghesichte
mensche  du en salt niet lichte
dijn oghen ten sunden keren
opdat ghi wilt u salicheit meren
daer omme laet die oghen dijn
cuusche met dinen live sijn
die ander sin es dat horen
des cuuscheit men oec mach testoren
die gheerne hoort oncuusche woort
dat es der zielen ene moert
of gherne hoort oncuuschen sanc
of pipen  tanbusen ende snaren clanc
daer wilde herten ghenuechte in rapen
het sijn leke ofte papen
moneken  nonnen  meechden of wijf
wie dese hanteert  haer cuusch lijf
oncuusch vanden horen weert
ende rechter cuuscheit si ontbeert
ende en heeft van gode nemmeer lof
daer omme spreect die gode iop
die domme minnen snaren spel
ende hebben lief der tambuzen vel
diese bringhen inder sunden stricke
ende in enen oghenblicke
vallen si inder hellen gront
salomon die doet ons cont
dat lachen hier dat wert ghevecht
in een let dat niet en verblecht
ende wert wenen ende grinen
die vrouden die hier inden live scinen
hinderen vele der vrolicheit
die inden hemel es bereyt
gregorius die sprect dat
der werelt vroude es met gode gehat
een ewich leet volghet haer mede
niemen en mach na haren trede
vroude hier op aerde driven
ende bi gode daer boven bliven
daer omme  mensche  wiltu wesen
ganselijc cuusch wtverlesen
soe seldi laten die oren dijn
ewech met uwen live sijn
die derde sin die es ghenant
de smaec  dat si u becant
mensche  siet hoe ghi dien bewaert
dat ghi cuuscheliken daer in vaert
sinte mathijs spreect sijt gewes
welc mensche die niet ghemaet en es
aen eten ende oec aen drincken
ende laet sine tonghe sincken
dat si besondecht sinen mont
met quaden woorden talre stont
so wert sijnre cuuscheit crans
verscoert ende nyegherinc gans
weet wel dattie oncuuscheit
den duvel den spiegel voor dreyt
daer omme sprect god mensche  nem waer
dat dijn lichaem niet en werde gaer
bezwaert in overate
ende dat ghi in overmate
niet den dranc en volghet naer
sinte pauwels hi sprect daer
ic seght u met gremmen
met suete bernender stemmen
dat dat gods viande sijn ende verloren
die haren buuc hebben vercoren
ter leckernien talre tijt
ende altoes in overmaten lijt
daer omme iheremias
herde jammerlike claghet das
hi sprect die na hare luste
wilen leven  op aerden ruste
ende met overmaten haers lijfs pleghen
die sijn verdoelt ende wt den weghen
die ons te ghenaden wisen
die goeder ghetruwer spisen
hebben hier haer lijf ghetoghen
die sijn  leyder seer bedroghen
want die menschen  des sijt gewes
ligghen inder sunden mes
wie also sijns mondes pleghet
oncuuscheit es hen aen gheseghet
daer omme  mensche  seldi sijn
cuusch metten monde dijn
den vierden sin merct over al
die es dat rieken  datmen sal
behueden ende bewaren wale
willen wi bliven sonder quale
van oncuusschen broken
van sueticheiden des roken
die suete inden nase wayt
ende dat herte al door sayt
daer af een lost in corter stont
inder herten vloeghs wert cont
dat haer de sunden verwecken mach
veel lichte  dat die ewighe slach
der zielen wert ende een onghemac
daer omme god met toorne sprac
metten prophete ezechiel
siet die kinder van israhel
hebben dat rijs der mesdaet
die sueticheit hen int herte gaet
ende hebben die roken in hen ghehouden
in toorne wil ict vouden
ende in toorne dat ict doe
mijn oghen wil ic luken toe
soe dat ic gheve te lone
dat ic haerre nemmeer en scone
noch en ghewenne nemmer den moet
die mi over hen ontfermen doet
ende wanner haer jammerlike roep
te minen oren comet toe
met haren clagheliken screyen
ende si op mi willen lyen
soe sal ic mijnre oren dore
soe vaste sluten  dat daer vore
niet ghecomen en mach dat horen
mensche  ic segghe di te voren
wildi volghen der cuuscheyt
voerwaer si di dat gheseyt
dattu salt laten dat rieken dijn
cuusche met dinen live sijn
die vijfte sin die es ghenant
dat ghevoelen  si di becant
dat ghi den sin selt wel bewaren
opdat ghi in cuuscheiden wilt volvaren
soe mijt twerehande daet
die der oncuusheit gheven raet
dair af sprect lucas  sijt gewes
welc mensche die ghecleet es
in saecht rikelijc ghewant
te vorsten hebben hen die ghewant
datmense biden coninghen leyt
hoort mensche  hoe god van hen seyt
hi spreect si selen bi coninghen sijn
maer niet inden rike mijn
daer omme sente bernaert
spreect mensche  wee hen der vaert
doen god door di wert gheboren
quaede doeke hadhi vercoren
beyde te wendelen ende te ghewaden
daer jeghen sidi met pellen gheladen
purpere  scaerlaken  baudekine
daer af sijn hier die cledere dine
cristus leet dor di groot armoede
ende ghi sijt rike van groten goede
ihesus in eenre crebben lach
daer in hi gheenre hoverden en plach
ende di es een rikelijc bedde bereyt
om ruste ende om ghemackelicheit
cristus quam dienen op eertrike
ghine doet niet  mensche  dies gelike
ghi wilt datmen diene di
u moet in hoverden si
die u in quaetheiden verwect
ihesus  sydracs sone  sprect
dat beghin der uterlicheit
heeft den mensche scier verleydt
dat hi van gode keret hem
want alre sunden een beghen
es uterlicheyt nu merct bat
ysidorus die sprect dat
ghelijc der hoverden es
uterlicheyt  des sijt gewes
ende es coninghinne
ende moeder alre beghinne
want een yghelijc uterlec moet
met uterlicheiden sunde doet
daer om  mensche  huedt di
dat uterlicheyt u niet en sy
want die uterlicheit dicke so verhart
dat tghevoelen oncuusch wert
dat ander dat si u ghecundecht
dat oec tghevoelen seer besundecht
dat es wie yet der lost aenruert
dat hem ten quaden wille vuert
dat hi verwervet gods hat
salomon die sprect dat
hoe mach een mensche des viers schijn
verberghen inden scoete sijn
dat sine cleder ende sine ghewant
niet vanden viere ende werde verbrant
ochte wie mach onghescoeyt
ghegaen door een heete gloeyt
soe dat sine voeten sciere
niet en verberren vanden viere
aldus en machmen  dit verstaet
sonder sunde ende mesdaet
niet aenrueren een vreemt wijf
wie met begherten aenruert haer lijf
die en mach niet reyne bliven
hi en moet sunde driven
want hi wert in loste ontfonct
daer af door ysayas mont
onse here sprect of ghi u handen
beyde in sunde ende in scanden
nae helpe na mi sendet
soe wert van u omghewendet
mijn claer aenschijn  dat besiet
ende u en wert mier hulpen niet
van uwer beden die ghi gheert
aen mi  dier blijfdi ongheweert
om dat u herte es vervult
met sunden ende met quader scult
daer omme laet dat ghevoelen dijn
cuusche met dinen live sijn
mensche  hoort ende merket dat
dat derde suldi verstaen bat
en laet di dinen sin niet gheven raet
dat ghi volvuert die mesdaet
der oncuuscheit  die di versinct
daer henen  daer nemmer dijns en gedinct
die suete god  die ware crist
die wile hi here inden hemel ist
dair omme  mensche  di beware
sijt cuusch met dinen live ende clare
oftu wils hebben te gode recht
hoort wat sinte pauwels sprecht
en wetti niet dat ghi sijt gheleedt
na gods lede  die ghesmeet
voor u aenden cruce waert
ghi verkeert hier uwen aert
ende maect dat godlike lijf
recht als een ghemeyn wijf
mensche  bewaer die ziele dijn
ende laet dijn lijf altoos cuusch sijn
hoort wat gregorius ons bediet
op aertrike en es arghers niet
dan dat een mensch sinen gheest
den duvel met sijnre volleest
hem boven gode laet verwinnen
niet arghers en machmen vinnen
noch quader dinc men niet en vreesch
dan die hier haer crancke vleesch
den duvel aldus verwinnen laten
ende bliven ewelike verwaten
ende vallen hier in sunden sus
daer omme sprect sinte ieronimus
cort es die lust der oncuuscheit
daer af jammer ende leyt
den mensche eweliken blivet
dien die oncuuscheit drivet
ende bout der dieper hellen zee
wee hem  wee ende emmermeer wee
dien die dan dat inde heeft
ende hier oncuuscheliken heeft gheleeft
ende sijn leven hier inde neemt
daer omme cuuscheit wel beteemt
beyde den wiven ende oec den man
daer omme  minsche  dinct hier an
ende hout vast dit ghebot
dat ons ghebood die goede god
ende trect an di dat cuusche cleyt
soe es u hemelrike bereyt
die sevende plaghe jammers plach
want blixem ende menech donreslach
uten drueven wolken quam
dat meneghen mensche tleven nam
die wint ende oec die haghel scarp
sloech neder tcoren ende werp
opten velde over al
dies honghers noot en was niet smal
daer af die werelt vele verdarf
een deel des volx van hongher starf
een deel dat ongheweder sloech
soe dat die reghen henen droech
die haghel  die donre ende die blicke
die dat coren  scone ende dicke
verdorven opten velde daer
ende dat onghewederte zwaer
wil ic den duvelen bedieden
want si vele liede mieden
dat si hem dienen te lieve
afbrekeren  persemeers  dieve
alle in des duvels dienste si leven
daer jeghen heeft ons god ghegeven
int sevende ghebot die leere sijn
aldus liet hi ons in scijn
hi sprac mensche  huede dich
voor diefte  ende nyemene af en brich
sijn goet met valschen listen
sijt dinen evencristen
ghetrouwe  ende niet en steel
ende hi es des duvels gheheel
mensche ende nu hout dit ghebot
dat u die edele goede god
ghegeven heeft te houden
dit suldi effene vouden
in dijn herte ende merken dat
wildi miden gods hat
soe sijt ghetrouwe ende gherecht
daer mede werdi sijn knecht
en steelt nyement sijn have
met valscher list  en brect nyemen ave
men veerter omme inder hellen pijn
drierleye dieve sijn
dien eersten doe ic di becant
die es een ghemeyn dief ghenant
wie sijn evenkersten sijn goet stelt
ende die diefte dieflijc verhelt
die es een onghetrouwe man
ende hi es in gods ban
daer af een wise ghesproken haet
het es ene grote mesdaet
wie den anderen steelt sijn goet
dor dat hi sinen gierighen moet
vervult ende wert een dief
ende hem tier sunden es soe lief
begrijptmen metter dieften snel
soe sal hi iij vout alsoe veel
goeds voor die diefte gheven
op dat hi versten wilt sijn leven
alle sinen huusraet
gheefti voor sinen mesdaet
ende daertoe sijnre eren crans
en behout hi nemmer gans
daer toe moeti hem sijns namen
dicwile scandelike scamen
daer omme ons salomon bediet
op ertrike en es edelre niet
dan een goet name si
die es van allen wandelen vri
hi es beter veel dan goet
mensche  nem in dinen moet
dattu ghetrouweliken leves
ende niet na valschen goede streves
datti trect inder hellen gront
hoort wat ons seneca doet cont
wee hem die hem in sunden strict
want hi voor gode leghet verstict
ende die mesdaet si can
vaen den onghetrouwen man
want si helpt hem inder noot
tot eenre onghetrouwer doot
ende als die voleyndt wert
der hopinghe gods hi al ontbert
want inder hellen en es gheen troest
wie dair af wil sijn verloest
mensche  nu hoort den anderen dief
dien es te valschen ghewinne lief
die steelt ende latet den lieden sien
hi en can hem der dieften niet ontyen
want hi dief  des sijt gewes
ter werelt openbaer es
dat sijn die comenscape pleghen
ende valschelike meten  weghen
ende sus den lieden breken ave
beyde haer goet ende haer have
ende hebben dair omme gods hat
salomon die sprect dat
een valsche maghe die es  int ware
voor gode herde ommare
ende rechte mate ende recht goet
dat es sijn wille ende sijn moet
het spreect sinte augustijn
hets beter datmen drincke wijn
ende ete vleesch  dan dat een man
sinen evenkersten eten can
met sinen valschen daden
tsinen verliese ende tsinen scaden
daer omme  mensche  si u ghesaecht
dat god metten propheten claecht
herde clagheliken desen noot
hi sprect wee dien die voor broot
mijn arm volc hier eten
dat sijn die ghene die meten
haren coep met valschen maten hen
die steelt valschelike ghewen
ende wie een valsch ghewechte haet
die es een dief  dat verstaet
den derden dief  dien merket al
noch argher men dien houden sal
dan enen dien dat armoet
dwinghet dat hi quaet doet
ic meyne nu hier den riken
diemen ghestedelike
met diensten moet onderdanich sijn
die dienres loen ende haer pijn
ende haren herden aerbeyt
dien si verdienen met bitterheyt
weet dat si in groten sunden sneven
die hem den loen  dien si hen souden gheven
afbreken ende houden vore
daer in ic grote drifte spore
sente iacob doet desen toon
siet  rijc mensche  dijnre dienren loen
roept opti  du hebsese bedroghen
haer roep es te berghe ghevloghen
voor gode in sinen maiestaet
die den roep ontfanghen haet
in sijn ore der godheit
du rike mensche  di si gheseyt
die claghe  die de arme doet
met vloeken  die en wert di nemmer goet
op dat ghi den vloec hebt verdient
ihesus  sydrax sone  sprect vrient
die arme dienren die di vloeken
ende bitterlike soeken
gods wrake met hare claghe
vorwaer  mensche  ic di saghe
dat haer claghe ghehoort wert vorwaer
voor gode  dien alle dinc es claer
daer dine ziele bloet voor staet
daer omme iob ghesproken haet
een yghelijc dienre die es weert
sijns loons wiene hem tonthoudene geert
hi behoudt eweliken gods hat
sente tobias seyde dat
ende leerde aldus sinen sone
lieve kint  huedt di van dien doene
dat dijsn dienres loon bi di
niet en blive daer om volghet mi
ende daer om  mensche  dit ghebot
hout  dat die goedertieren god
ons heeft ghegeven openbaere
ende neemt der edelre trouwen ware
die achtenste plaghe hoor een yghelike
dat lant wert vol ghemeenlike
keeveren ende spelthanen mede
soe datment lant telker stede
vol van dien ghewormten sach
ia  si bedecten den dach
ende wat den onghewederte over was
bleven  waest vruchte ofte gras
dat verteerden si al vorwaer
die bome worden loves baer
die keeveren die der bomen ghewaet
verteerden ende dat saet
beyde ghecrude ende gras
dat den onghewederte was
overbleven tselker banen
dat aten op die spelthanen
die ghelike ic meneghen man
die valschelike siet enen anderen an
met hulpen der quader rechteren
die te rechte souden slechteren
sijn jeghen ongherechticheit
nu es dat recht hem  leyder leyt
om haer snode ghewen
dus helpen die vorspraken hen
die valscher ordelen nemen waer
ende overtughen den gherechte daer
met haren valschen droghenen
ende met gheviseerden loghenen
daer omme ons die wel suete god
gaf dit achtenste ghebot
onrecht laet u wesen leyt
soe wert u mijn rike bereyt
nu hoort  mensche  dit ghebot
dat ons gaf die suete god
te houdene emmermere
dit was sine kere
mensche  wacht dattu niet en liech
noch valsch en tuucht no en bedriech
die suete god heeft ons hier bi
ghegheven goeder leren dri
dat eerste  dat merct over al
niemen valschelike tughen en sal
nemmermeer op nyemens leven
dit ghebot heefti ons ghegheven
ende jeghen des ghebodes cracht
es een quade meesterscacht
daer die voorsprake mede voert gaen
ende niet den richte bi en staen
si spreken daer  si spreken heer
haer redene vlechten si int weer
tot dat si dat ordel venden
daer si mede verwenden
een redene die gherecht was
hoor ordel overtughet das
dat menech moet sijn lijf opgheven
dus gheneren si haer leven
ende sincken haer ziele met hare cunst
in die ewelike brunst
daer omme haer valsche leven es
ghelijc den spelthanen  des zijt gewes
alsoe ysayas ons doet aenscijn
hi sprect dese lands liede sijn
gheworden alse sprinchanen
die al die werelt verteren wanen
haerre es soe veel overal
dat si sijn sonder ghetal
die goede god es hen oncont
soe wee hem  wie hem sinen mont
laet van gode wisen
die cunst en es niet te prisen
si werft siere zielen der hellen gloet
sijn valsche spreken dat hi doet
ende tuucht op enen gherechten man
dat hi wert gods ende eren van
dat maect siere tonghen oert
die tonghe brengt toe menech moert
soe wee hem diense es ghehat
salomon die seghet dat
die macht es der tonghen ghegeven
dat si die doot heeft ende dat leven
sus heeftsi totten beyden plecht
wie dat ganseliken sprecht
dat hem wel vorwaer es cont
dats een recht rechtere  si u cont
wie oec valscheliken liecht
ende overtuucht ende bedriecht
dien doet dat ysayas cont
die werden verdoemt inder hellen gront
ende god keert van hen sijn aensichte
wie voor den gherichte
den onsculdighen belieght
ende valschelike op hem tuucht
weet dat seker ende vorwaer
dat hi hem selven verdoemt daer
daer om  mensche  raedic di
dat in dijn herte altoos si
ende keert onrecht na dijnre cracht
soe es u hemelrike gheacht
mensche  di si dat ander cont
daer met du inder hellen gront
dijn arme ziele sinckes
ende eweliken verdrinckes
dat es  als ghi te claghene gaet
ende voor den gherechte staet
op dien dat dan dijn claghe leyt
draechdi soe grote nydicheit
dat ghi met alle der herten dijn
wilt nemen der eren sijn
ende pijnt daer nae sere
hem te nemene goet ende ere
ende bringht valsch ghetuuch op hen
die alle moeten metti hen
toten ewighen viere
daer u ghenade es diere
het spreect sinte augustijn
wie jeghen den evenkersten sijn
een valsch ghetuuch vueret
veel grote sunde hi rueret
hi es die staf die daer verleyt
sijn ziele in die ewighe bitterheyt
sijn tonghe ghelijct den scarpen strale
dat den meneghen doet quale
si es als een gheslepen zweert
wee hem die daer met voort vaert
dat hi eens ere versnidet
door dat hine nidet
ende trouwe aen hem brect
daer omme sente iacob sprect
eens menschen tonghe  des sijt gewes
niet arghere op aertrike en es
ende tsalichste dinc oec sekerlike
datmen vindt op aertrike
met haer loven wi alre meest
den vader  den sone  den heiligen gheest
ende metter tonghen verdoemen wi sere
die liede die god  onse here
na sinen beelde heeft ghewracht
alsoet sijn godheit heeft verdacht
want wt den monde vlieten can
die salicheyt ende die ewighe ban
wie hem te loghene spannet
hem selven hi verbannet
want loghene es ene mesdaet
die live ende ziele evel beraet
want die loghene ere can saluwen
ende des menschen ziel vervaluen
si velt oec enen reynen naem
god entie liede sijn hem graem
ende haren valschen listen
yoden  heydenen ende cristen
draghen alle logheneren hat
salomoen die sprect dat
wies mont der loghenen nemt ware
hi doot sijn ziele openbaer
sente pauwels heet ons mede
voortgaen met gherechtichede
ende die loghenen van ons driven
ende bider waerheit bliven
een yghelijc mensche die doet aenscijn
waerheit den evenkersten sijn
die heilighe man ysidorus
in sijnre leren sprect hi sus
die logheneren maken dat
dat si verdienen gods hat
ende ongonst vander werelt openbaer
ende op dat si yet segghen ware
datmen hen niet gheloven en wele
die ander wairheit wanct te vele
dats een grote mesdaet
daer om david ghesproken haet
god here  ghi wilt alle die
verliesen die opter werelt hier
lieghen ende drieghen
ouwi si moeten nyeghen
voor des duvels gherechte
wie metter waerheit plechte
en dorven niet vrochten des duvels toren
wel hem die de werheit heeft vercoren
dat derde es dat ghi inden moet
niet en neemt der armer goet
noch hen en bedrieghet
met valschen ghetughe  noch en belieghet
noch met lasterliken stucken
dat hare en selt ontsucken
wie met liste den armen sijn goet afwint
seker dat es des duvels kint
omdat sijt ghewinnen
met haren valschen sinnen
ende tughen hen ave haer goet
wee den ghenen die dat doet
die niet des rechts en nemen waer
die rechtere es oec onrecht daer
ende brect daer die gherechticheit
ysayas aldus seyt
wie na rechte rechtet
nae gods loon hi vechtet
ende gods loon es hem ghereyt
wie oec die gherechticheit
vercoopt om enigherande goet
onrecht hi aen gode doet
ende gode nemt hi sijn recht alsus
het sprect sinte ieronimus
het es een recht gherechte daer
daermen die waerheit wel nemt waer
ende die persoene niet
daer om ons god selve bediet
ghi en sult niet rechten
na den aenghesichten
ghi sult recht gherechte gheven
ende aen den rechte niet sneven
die prophete ysayas seyt
siet aen die gherechticheit
besiet die sake ende niet den man
wee hem die wet houden can
niet te rechte en rechtet
ende den rechte veronrechtet
ende dat recht hout voor niet
seneca ons bediet
ghi selt in allen enden
armen  crancken ende ellenden
weduwen ende wesen
hulpen in haerre vresen
ende een yghelijc mensche sal
sinen brueder bistaen over al
dats sinen evencristen
hine sal met valschen listen
niet arch op hem dincken
mensche  du salt sincken
dit effene inder herten dijn
ende salt altoes gherecht sijn
die neghende plaghe was bereyt
tot eenre groter donckerheit
het wert een donckernesse
datmen wel ghewesse
dat doncker greep metter hant
daer mede wert vervult dat lant
doe leden die egipteren
groten jammer ende zweren
die plaghe haer alsoe scicte
dat menech daer versticte
dat hi bleef inder donckerheit doot
alsoe die plaghe aen hem gheboot
die donckernesse die dat lant
bedecte  daer bi si u becant
alle ghieregheren
die hem van gode keren
ende vander ewigher salicheit
want die duvel  diese leyt
maecse alre sennen blent
haer oghen hi hen soe verbent
datsi niet en kinnen gode  sijts gewes
die een licht der ewicheit es
roef  persem ende vorsat
ende onrecht ghewonnen scat
meneghen mensche verblendet
die hem toten duvel wendet
daer om ons die goede god
gaf dit neghende ghebot
met sinen monde sprac onse here
weerde mensche  niene beghere
dijns evenkerstens goet
daer voor seldi sijn behoet
ende begheert sijns tonrecht nicht
of ghi tot mi wilt hebben plicht
mensche  onthout dese woort
die ghi van gode hebt ghehoort
sijt sijnre leren altoos by
soe blijfdi vanden duvel vri
die u uwen sin verblendet
ende oec van gode wendet
ende mijdt dat ongherechte goet
die u van gode sceyden doet
dit ghebot hout altoos in u
drie leren wil ic u segghen nu
die eerste verstaet ende behout
ghine selt met gheenre ghewout
niement nemen goet noch have
vorcoeps  persemens doet u ave
soe moechdi die donckerheit
miden  die meneghen mensche verleydt
ten sunden ende in gods hat
gregorius die sprect dat
wie inden donckeren slupet
ende die ghierecheit na crupet
die en macht tlicht der gherechticheit
niet sien  di si vorwaer gheseyt
dat hi nemmer en comt voor gode
paulus sprect  die gods bode
wie sellen die werke der donckerheit
van ons werpen  ende dat cleyt
des lichts sellen wi doen aen
dat wi met eren moghen gaen
ten lesten daghe  daer wi selen gheven
antwerde  hoe wi onse leven
hebben hier volendet
wee hen die hier verblendet
ende met perseme hebben omme ghegaen
wee hen als si voor gode staen
wee hen die stichten roef ende brant
hoe werstu van gode ghescant
alsmen met toorne over di recht
nu hoort wat ysayas sprecht
wee di  arme mensche  wee
wee ghesciet di emmermee
du die met roven di gheneers
of inden wille voort veers
du werts daer vander zielen dijn
beroeft  die eweliken moet sijn
inder dieper hellen gloet
daer si eweliken bernen moet
daer haer wert wee so lanc so bat
die goede iob die seyt dat
vervult wert na haer begheren
die helle met ghierighe ende met persemeren
ende met roveren  die met haren daet
vertoernen gode  die hen haet
in haren vijf sinnen ghegeven
ghenade veel ende oec dat leven
daer jeghen bedrueven si hem den moet
alsi den armen nemen haer goet
ende met crachten vresen
wedewen ende wesen
die si bescudden souden
ende te rechte houden
die nemen si thaer daer men toesiet
salomon ons daer af bediet
die tranen die si wtghieten
die hen over die wanghen vlieten
den wedewen ende weesen die men den moet
bezwaert soe  wee hem wie dat doet
want god hoort haer claghe
ende wreket ten jonxten daghe
daer hem nyement en steet by
daer om  rovere  segghic di
dat dine ziele des duvels ist
gheeft weder in corten vrist
mensche  en nem in dinen moet
nie gheen valsch ghewonnen goet
alsoe woeker ende voorsat
die veel lastelike scat
trect meneghe ziel verloren
ende wert ter hellen vercoren
daer si emmermeer in blijft
ende ewelijc jammer drijft
moyses in sijnre leren seyt
die scat es goet  inder waerheyt
diemen met rechte ghecreghen haet
die wise man ghesproken haet
van goeden scat een goet man
alle salicheit ghecrighen can
ende wie dat heeft onreyne have
daer comt selden goet ave
ende doet selden goeden fijn
het sprect sinte augustijn
alse die woekenere leeght
ende hem die doot aneseecht
soe wert al tsine  vorwaer wet dat
in drien ghedeilt optie stat
den scat die vorste aen hem tuct
den lichaem die aerde te hare tsuct
de worme hen dair ane gheneren
die dat vleesch al verteren
die duvel hem oec onderwindt
der armer zielen  die hi bint
inder dieper hellen gront
daer wert haer die woeker cont
dien scat dien oec die here aenveert
hemelrike hire omme ontbeert
sinte daniel die maect ons vroet
wel sijnre zielen  die sijn goet
niet sundeliken persemen en doet
mensche  nu merct dat derde goet
ende in die ewighe pine
daer inne staet te sine
dat es dese grote ghiericheit
die  leyder zielen veel verleydt
wee hen die daer na staen
ende ghierichliken gaen
nae ongherechten ghewinne
ende daer op haer sinne
keren ende setten
en haerre zielen letten
die giericheit maect meneghen dief
daer omme sijn si den duvel lief
want gheenreleye mesdaet
die helle ghevult en haet
dan die arghe ghiericheyt
daer meest die werelt met ommegeit
ten goede vindt si meneghen vont
haer es soe wijt haer ghierighe slont
datse nyement vervullen en mach
si quelt nacht ende dach
ende beyde spade ende vroe
sus en ghewent si nemmer roe
in steeder qualen leeft si sus
het sprect sinte ieronimus
die ghiericheyt wel cleyne pleecht
der maten  onmate an haer leeght
want sijt gheerne al verslint
al datsi yegherinc bi haer vindt
nochtan en es nyeghering na vol haer darm
si blijft altoos even arm
daer omme haer sente ian
der hellen wel gheliken can
hi sprect de helle en wert nemmeer vol
wat mense vult si blijft doch hol
den ghierighen ghelike ic daer by
want si nemmermeer vol en si
daer omme sente pauwels seyt
niet quader en es dan ghierecheit
want een yghelike ghiereghere
die met valscher ghierigher ghere
nae goede steet  des sijt gewes
dat hi sduvels eyghen es
ende heeft verloren sekerlike
sijn deel van godes hemelrike
want hem god dreecht groten hat
sente ian hi sprect noch bat
huedt u voor alle ghiericheyt
dier groten hat mijn herte dreyt
niement en sal in dit leven
te veel der ghiericheyden pleghen
salomon  die wise  seghet
die ghiereghe mensche die es ontweghet
die den scat tot hem tyet
ende door gode en gheeft niet
mensche  en hebt in dinen moet
te begheren gheen onrecht goet
die tiende plaghe die was zwaer
die daer was al openbaer
want dat volc al ghemeyne
beyde groot ende cleyne
dat viel vander plaghen doot
sus leet dat lant ghemene noot
al dat mochte gaen ende staen
moeste meestedeel die doot ontfaen
beyde die liede ende oec dat vee
die storven daer so lanc soe mee
die voghele ende wat daer quam
al meeste het die doot daer nam
dat volc  dat daer metten vee verstarf
alsoe die plaghe aen hem verwarf
bediedic bi hem die veelijc leven
ende menschelike ordene es ghegeven
een vee leeft als een vee
ende also leven alle die
die haren huwelike en houden niet
wee dien mensche die dies pliet
dat hi verkiest sijn beddeghenoot
die blijft alre ghenaden bloet
daer om ons die goede god
gaf dit tiende ghebot
hi sprac mensche  du salt di weren
dattu niet en salt begheren
ne gheens anders mannes wijf
alsoe en sal de vrouwen lijf
niet eens anders mans
begheren  oft si des bans
vander hellen wil ledich sijn
wie dat hout tghebot mijn
mensche  onthoudt dit ghebot
dat ons die almachtighe god
ghegeven heeft te houden
dit seldi alsoe vouden
dat ghi behoudt u ordeleec leven
dat u te houdene es ghegeven
ende en leeft niet als dat vee
dat van wetten en weet min no mee
wildi wettelijc ordene hebben
ganselike ende niet verlegghen
soe suldi in u houden zere
drierehande lere
die in desen ghebode besloten sijn
dat eerste doe ic in scijn
het si die man of dat wijf
die wetteleec willen leyden haer lijf
gans goet  ghemene
soe dat gode si bequeme
die sal een goet herte draghen
den man hem sal wel behaghen
sijn wijf  hoe ghedaen si si
den wiven si oec dese lere bi
dat haer niet en ghevalle dat
dat haer yet een ander bat
niet en bevalle in haren moet
want het zere besunden doet
wie scoender kiest dan sijn ghegaet
wie selke ghedachte in moede haet
dat hi dor behaghen liefde dreyt
ende niet door gherechticheyt
die liefde diemen also begeert
voor gode grote sunde weert
der werelt scoende es al niet
alsoe ons gregorius bediet
hi sprect wie kiest des hemels scoende
hi en blijft niet die ongheloende
want hem die dore die hoghe troon
wert opghedaen  daer god sinen loen
gheeft allen dien diere na werven
wee dien alsoe sterven
dat si der ontrouwen gheren
ende gods loon daer omme ontberen
die de werelt mint hi es dom
want si es verganckelijc ende crom
daer omme mensche en achter niet
hoort wat een prophete gyet
armelijc werden wi hier gheboren
tot corten levene sijn wi ghecoren
ende werden opbracht met menegher noot
ende gaen op als een rose roet
ende sciere sijn wi verbliket
als onse leven ontwiket
wij sijn als een scijn die daer vergeet
nu siet hoet om onse leven steet
ende weet ende sijts gewes
dat hier al verganclijc es
daer omme sinte lucas seyt
god die es niet ghemeyt
der werelt scoenheit  dat hem yet
lustet  want hi en gheerter niet
sonder hem wel ghelusten can
der zielen scoenheit  daer merct an
ende hebt lief die scoene doecht
daer af wert dijn ziele verhoocht
dier ghelust gode ende heefse weert
wie wereltlike scoenheit gheert
ende dunct inder herten sijn
waer die scone mensche mijn
ic en gheerde gheen dinc el
niement also dincken en sel
het si wijf  het si man
wil hi vlien des hemels ban
nu merct  mensche  hoe dat si
dese andere lere  ende onthoudet di
ende vest in u herte evene
hoe ghi met uwen levene
uwen huwelike soe bewaert
dat ghi besceydelike daer in vaert
dat wil ic u segghen sciere
men vinter vele op eertrike hier
die wel houden haer wet
maer die ziele wert so besmet
wee haer  datsi ye wert gheboren
want hare wert  leyder veel verloren
dat sijn mannen ende wijf
die chyeren behaghelic haer lijf
met haren dieren ghewaeden
daer si veel sunden met laden
ende werden van gode ghevreest
dit doen die vrouwen alre meest
al en gheren si niet andere mannen
si sijn in hoverde ghespannen
soe suverlike  dat menich man
haers moet begheren  als hise an
siet met sinen oghen
dore der hoverden toghen
wert menech verloren  dat si u cont
het sprect sinte ian guldemont
het si manne ofte wijf
die alsoe chyeren haer lijf
dat si eens menschen oghen
aen hen tyen om haer toghen
daer af soe wert hen bereet
een rouwe die nemmermeer en vergeet
seneca seyt in sijn ghedichte
des hoverdichs wijfs aensichte
als een vierich wendt het es
want haer openbaerheit  sijts gewes
een herte sciere ontsundet
dat het met ghedachte sundet
ouwy der chierheyt diemen dreyt
aldus in rechter hoverdicheit
die chyerheit si zaluwet vorwaer
den mensche ene ziele claer
ende maecse ongheneme
gode ende onbequeme
daer om god dit onghemac
claghet  als een prophete sprac
die waer in alre chierheyt volcomen
die sine chierheit te sinen vromen
aen gode van hemelrijc hadde gheleyt
die goede ieremias seyt
ouwy dochter van syon
hoe siec maect di der werelt doen
mensche  hi meynt die ziele dijn
die gods dochter soude sijn
die der werelt chierheyt heeft
siec ghemaect  die wile men leeft
die werelt maect meneghe ziele zwac
daer omme die coninc david sprac
die inden sunden sijn verherdt
haer ziele die wert also zwert
als colen die ghebluschet sijn
dier werelt scoenheit doet haer pijn
soe datsi des hemels straten
van des lichamen onmaten
ende gode sijn herde onbekent
want si van hem sijn ghewent
daer omme die arme ziele claghet
nu hoort hier hoe si saghet
ic ben  leyder jammerlike
veroordeelt des weechs van hemelrike
god heeft sijn hooft van mi ghekeert
der werelt chierheit heeft mi onteert
ic ben met gode ommare
daer omme  mensche  neemt ware
dattu een wettech leven haves
dattu dijn ziele niet en graves
inder dieper hellen gloet
neemt dat vaste in dinen moet
dat derde  mensche  suldi onthouden
ende in dijn herte vouden
dattu nien en leves als dat vee
dat van wette en weet min no mee
wie veelijc leven op aertrike heeft
in groter sunden hi leeft
alse die haren huwelijc breken
haer ziele datsi steken
vanden ewighen lichte
ghi sijt van leden ende van aensichte
gode ghelijc ghebeeldet
ende zijt zo zere verweeldet
van uwen menscheliken sinnen
dat ghijs niet en wilt bekinnen
ende hout u wet gelijc den vee
wee sal u werden emmermee
dat ghi om u veelijc leven
uwe trouwe hebt overghegeven
dat ghi ghegeven hebt openbaer
wee hen die des nemen waer
datsi verkiesen haer beddeghenoot
die sunde es  leyder alte groot
want wie dat sine ordene brect
in veelijc leven hi hem stect
dat wee in sinen meste lijt
ende gaet stinckende talre tijt
in des ghelike die mensch leghet
die wile hi der sunden pleghet
dat claghede ioel kerste
hi sprac in sinen meste
wert die mensche vervulet dare
des selven nam nicheas ware
hi sprac dor sine onwetenheyt
es dien mensche een stanc bereyt
daer hi in vervulen moet
dat es inder hellen gloet
wetbrekere  dese redene terdt di aen
want ghi sijt als vee ghedaen
du en leves als mensche niet
seneca sprect mensche  siet
wee u  arme lieden  die
ghelijct sijt ghelijc den vee
want ghi niet en hebt  dat verstaet
menschelike vernonft na uwer mesdaet
noch sprect seneca wetbrekere
hoerechte  die onmere
beste gode ende alder werelt claer
want du der sunden nemes waer
alstu dijn reyne bedde versmaetst
ende met enen anderen ommegaetst
die sunde gode jeghen es
ende stinct voor hem als onrein mes
ende du verdincs dijn ziele daer
salomon die sprect vorwaer
wie dor sine lost te volbringhen
sinen vleesche wille ghehinghen
dat hi sijn wettech bedde scoert
gods vrienscap dat hi verboort
ende sijn ziele hi verlieset
ende die helle hier mede kieset
ende die lachter dien hi drivet
eweliken bi hem blivet
want sijn sunden voeghen dat
dat hi heeft gods enter werelt hat
als god ten ordele sitten sal
soe es hi verloren al
want hi en hoort niet sine bede
doer sine mesdaet  die hi dede
ende hem des niet en vermeet
gheen gave hi oec en ontseet
dat hi emmer werde verloest
hi en moet inder hellen roest
ende totten ewighen viere
daer hem ghenade es diere
wee hem dat hi ye gode verwrochte
die dach es die dach van vrochte
want gods toren meret vaste
soe dat des hemels gaste
daer af beven moeten
want met hande ende met voeten
ende aen sijnre herten
toent hi sine smerten
die hi door onsen wille leet
daer af spreect lucas ghereet
die dach es des torens dach
die nyemen vorgaen en mach
het es die dach der anxtelicheit
dan wert die sunde voort gheleyt
die dach die ewighe vroude heeft
die hier wel hebben gheleeft
die weghe werden inghe
ende gaen met ghedinghe
die daer ter hellen ghewijst sijn
het sprect sinte augustijn
ouwy hoe recht inghe
ende hoe recht ghedringhe
werden der sundaren weghen
die hier der sunden pleghen
die werelt steet dan in eenre gloet
haer quaetheit si oec beteren moet
in vieres hitten si haer baert
wee di  sunder  dijnre vaert
daer es een herde zwaer wesen
want du en moghes nemmer ghenesen
achter di soe blijft daer
der werelt lust  dier du waer
naems alle dine daghe
voer di en siestu niet dan claghe
iammer ende herten leydt
in dat vier der ewicheit
wee di  alse dat grimmighe woort
van gode in toorne wert ghehoort
gaet wech  ghi vermaledide
in die helle wide
nu hebstu hier vernomen
wat di van overspele mach comen
daer om houdt te rechte dijn wet
daer verdrijfstu den duvel met
die di ten sunden raedt
ende ter scandeliker daet
ende scuwet der werelt kinscheyt
ende merct haer valscheyt
si brenght ons toe een ewige noot
ende een ewige bitter doot
ende der bittere hellen bant
wel hem die van haer es ghewant
die mach miden der hellen pijn
oec wederstaet dat vleesche dijn
mensche  met alle dijnre cracht
ende siet dat boven di gheen macht
en crighe wee dier vaert
oftu wils volghen sijnre aert
ten sunden soudt di gherne tyen
dien so sultu altoes vlien
ghedincke waen du best comen
ende waer dijn vleesch af es ghenomen
ende wattu van live bist
soe sijtstu anders niet dan mist
ende een vuyl onreyn sach
ende waer toe dijn vleesch ghedien mach
dit suldi merken  bistu wise
het wert der wormen spise
diet knaghen inder aerden
sich  daer toe saltu ghewaerden
nu merct die viande der zielen dijn
die haer altoos jeghen sijn
die duvel  die werelt ende dat vleesch
die ziel te vellene  dats haer eesch
ende raeden tot alre quaetheit
dese x ghebode sijn hen leyt
want si hen doen herde we
mensche  hen also bestee
alsoese god ghegheven heeft
ende houtse wel die wijl ghi leeft
