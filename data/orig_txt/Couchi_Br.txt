men sette hem dach ende vre
wanneer si die auonture
aldus bestaen souden voert
dat desen twe kempen toe behoert
ende doense leren tot parijs
die coninc was gherechtich ende wijs
dat is nu siere zielen becant
voer gode want hi is verheuen sant
hi sprac ic wils bat nemen goem
eer ic den here ende den oem
dus laet comen int verdriet
ic wilt weten eert gheschiet
wat zaken hoe ende waer bi
hi dede den here van coetsi
here sprac hi bi uwer ghenaden
ic wil mi ieghen v ontladen
hine seecht die dinc also ghesciet
hi dacht hine sout te quader hebben niet
van hem des antwarde die coninc doe
ghi hebt soe vele misdaden toe
ic hoert wel here an uwer spraken
ghi hebt misuaren in deser saken
doch wilic den borchgraue spreken
ende sien of iet can ghebreken
vaert leren dat v staet te doene
oft ons iet faelgierde tseyzoene
gherne here hier mede hi sciet
vanden coninc die te hant ontbiet
den borchgraue dat hi come ter vaert
ten coninc want hi sijns begaert
zegt wat v an uwen oem let
dat ghine aldus te campe set
here dat weet hi selue wel
ic ben diet hem doen lien sel
die coninc vant den ridder wel
ghetruwe van herten ende niet fel
ende om dat hine in trouwen cant
ghenuechde hem dat hine in trouwen onderuant
die goede coninc wijs ende rike
nam doe den ridder heimelike
ende sprac ghetrouwe ridder vri
ghine dorft niet helen ieghen mi
ic weet al die rechte waerheit
aldus heeft mi v oem gheseit
laet mi wreken na uwen rade
ghi crighes v roem ende hi den scade
ende als die ridder dus bi liste
hoerde dat hijt wel wiste
antwarde hi hem onuersaecht
ay here dit si v gheclaecht
ende ghi sijt sculdich te wreken
nu ghijt hem seluen hebt horen spreken
zo is hi een dobbel verrader
here hi heeft v algader
gheseecht ouer sinen eet
mer god ende al dat hem besteet
here seide die ridder wildijt horen
ic legghe v een reden te voren
daer mi niet alle die leuen
anderen raet toe en mochten gheuen
dats dat hi mi met ganser truwen
versoene ieghen miere vrowen
ende dat si mi al zonder miskief
met goeder herten heb alsoe lief
als zi mi noyt hier vormaels ghewan
ziet here aldaer houdix mi an
alle die leuen oec wats ghesciet
en mochtens nare comen niet
doe sprac die coninc ende luech
kursen ridder dats een gheuoech
ic sal v wanic zijn goet bode
gheloeft mi dan ende rijt te gode
gherne here siets mijn trouwe alhier
dus wart die coninc messelier
mittien die ridder orlof nam
ende deden leren danen hi quam
