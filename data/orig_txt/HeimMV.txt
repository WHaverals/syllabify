god enich vader ende here
sonder beghin ende emmermere
sonder ende wesen sal
hem bevelic groet ende smal
mijn ziele mijn lijf van quaden dingen
ne laet mi here niet ghehingen
te doene dat onnuttelec si
oec biddic here dat ghi mi
helpt nu te desen stonden
so dat moet werden vonden
dit boec dat ic hier dichten sal
u hulpe begeric boven al
want wildi mi in staden staen
so willic nu hier anegaen
van naturen die meeste wort
die noch nie worden gehoert
van enegen man teneger tijt
maria moeder gods ghi sijt
dieghene daer ic troest an soeke
om mi te helpene tesen boeke
want wildi mi staen te staden
daertoe troesten ende geraden
so sal ic te bat in allen saken
dit mogen dichten ende maken
vort biddic allen desen
die dit boec selen lesen
dat si die grote heimlijchede
van mannen ende van vrouwen mede
niet ne lesen oppenbare
vor diegene die hare enthare
scone wort ende const beniden
ende die oec lachteren tallen tiden
maer dat doet haer scalke sin
dar die doegt niene macht in
op dit so segt aristotiles
so wie dat besmet es
met alrande quaethede
waer hi comt telker stede
dar hi wijsheit ende leringe hort
hi verkeret in quade vort
maer daer dogt ende wijsheit es in
al hort hi iet sijn hovesch sin
keret ter dogt groet ende clene
want naturlike leringe gemene
geeft hem dat hi alle saken
ten besten keert met sire spraken
ende hoe men dit bekinnen sal
sal ic u nu leeren al
ende in dietsche wel bescriven
beide van mannen ende van wiven
god maecte den man na sire werde
van den lime van der erde
ende gaf hem der werelt mogenthede
van al te besittene mede
ende adam was dierste man
dar god an te makene began
nu seegt aristotiles
dat adam gemaect es
van viij stucken dat verstaet
dat deen na den andren gaet
ende leert hier in sijn beghinnen
waer men elc gedeel sal kinnen
dat an den man gemaect es
ende wat in elc te merkene es
dat suldi nu alhier verstaen
dat ierste deel es sonder waen
van den lime van der erden
ende daeraf liet god gewerden
tfleesch dat die mensche heeft
dat weder de doot der erden geeft
dat ander deel verstaet hier mee
es gemaect van der zee
ende daeraf comt mede dat bloet
dat in den mensche wesen moet
dat derde deel dats oppenbaer
dat comt u van der sonnen claer
ende daeraf sijn als wijt togen
gemaect scone des menschen ogen
die al den lichame leiden mede
met harre claerheit telker stede
dat vierde deel gemaect es
van den wolken des sijt gewes
ende daeraf sijn gemaect nu
des menschen gepeise seggic u
beide goet ende quaet
dat vifte deel dat verstaet
also als ict hebbe vernomen
es hem van den winde comen
daeraf heeft hi uut nese uut monde
den ademtucht tallen stonde
dat seste deel wat helpt ontsaect
dat es van den stene gemaect
ende daeraf sijn alle die beene
van den mensche groet ende cleene
dat sevende deel hebbic vereest
dat es van den heilegen geest
daer die mensche af redelic mede
es besceden in elke stede
dat achste deel seegt tghedichte
dat es van der werelt lichte
dat licht dat christus es genant
ende daeraf es die mensche becant
dat hi godevruchtech es
op alle dinc sijt seker des
dus es die mensche gemaect al
van desen achten groot ende smal
nu hort van desen meer
ghi horet nu wel seggen eer
dat die mensche na minen rime
gemaect es van der erden lime
ende swaer ende werdet gerne vet
opdat hem anders niet ne let
ende es hi van der zee meest
daer ic dat bloet in hebbe vereest
so es hi vroet met ere vlucht
die hem nochtan geeft i ducht
ter vroetscap dar hi hem toe keert
dat hire niet i wort volleert
ende es hi van der sonnen dan
dar hem sijn licht af comt an
so es hi scone van allen leden
ende graselijc oec van seden
ende int scouwen te siene goet
maer quaet es te kennene haer moet
ende es hi van den wolken met
dar sine gepeise af sijn geset
so es hi lijcht ende snel
want de gepeise wetti wel
die sijn vollec harentare
dus moet hi trecken oppenbare
es hi meest van den winde
daraf die adem comt gehinde
so es hi haestich ende wreet
ende ter erscap oec gereet
want daer vele adems binnen es
es vollec verwermt sijt seker des
ende es hi meest van den steene
daer af gemaect sijn die bene
so es hi wreet van sinne
ende wreet mede als ict kinne
gelijc die stene hart sijn
ende quaet te werkene sijn ascijn
also sijn dese die ic mene
die meest in hebben die bene
ende es hi oec alre meest
gemaect van den heilegen geest
dar hem bescedenheit af comt
als hiervoren es genoemt
so es hi goet ende suver mede
ende set sinen sin wel gerede
ter heileger scrifturen wert
die hem wort wel geoppenbaert
want die heilege geest in hem leeft
daer hi sijn wesen meest af heeft
ende es hi meest gemaect mede
van den lichte der claerhede
dat god selve es gheheten
so es hi goet alse wijt weten
ende herde claer op alle dinge
want hi es so sonderlinge
van levene in gerechticheden
dat hijt al gedoogt mede
dat hi hort ende siet
want hen gereint sire herten niet
dit sijn de poente daer men mede
kinnen sal des menschen sede
ende waertoe hi es gesaect
ende waer hi meest af es gemaect
noch sijn oec iiij ander dinge
daer die mensche sonderlinge
af es gemaect als ict versta
dit sijn die iiij elementa
dats vier lucht dese beede
ende water ende die erde mede
dese iiij sijn an elken man
ende doen boven den andren nochtan
ende welc si meest hevet ane
daerna trect sine gedane
heeft hi des viers alre meest
ende de lucht mede hebbic vereest
so es hi heet van naturen
ende es dat in hem geduren
twater ende die erde met
ende meer sijn in hem geset
so es hi versch ende cout
ende daerna trect oec sijn gewout
dus heeft elc mensche dese viere
in hem geset na sine maniere
nu seldi noch vorwart weten
dat oec van den vij planeten
elc mensche heeft sine nature
die willic noemen nu ter uure
saturnus jupiter ende daeran
volgt mars ende de sonne dan
darna venus ende mercurius
ende de mane wi lesent dus
nu doen die mesters verstaen
als een kint wert ontfaen
die planete die rengneert dan
dat dat kint trect daran
weder si es quaet of goet
pytagoras ons verstaen doet
als dat kint wert geboren
die planete die dan comt voren
dat dan darna trecken moet
weder si es quaet of goet
ende sijn si beide goet dan
so wert sere goet die man
ende sijn si quaet als ict versta
so trect hi oec gerne darna
ende es deen quaet ende dander goet
so es hi tusschen beide gemoet
en ware alse als ghi mogt horen
als ic gesproken hebbe hiervoren
van den viij delen godweet
si mogent breken wel gereet
want mocht an die planeten gaen
so ne mocht niemen wederstaen
sinen wille doen no den haren
hi ne soude altoes darna varen
nu sijn noch iiij ander dingen
daer de menschen sonderlinge
haer nature af hebben ontfaen
nu horter na ende vanc verstaen
dat sijn iiij complexien geset
met al den andren dat wel wet
dar alle menschen af moeten wesen
ende die ierste oec van desen
heet sanguinea int latijn
ende wille de beste van allen sijn
die andre heet colerica
si es oec de beste darna
die derde heet fleumatica
die vierde melancolia
dese ij sijn niet so goet
als dander ij als ict verstoet
dese vier complexien geven mede
elken sine naturlijchede
want sanguinea maect blide den man
ende doeten oec sere minnen dan
ende die andre maecten coene
licht tornich in elken doene
die derde complexie als ict kinne
maken bloede ende plomp de sinne
ende vele spraken es in desen
die vierde gevet oec met desen
den genen daer si wonet mede
dat hi traech es in al de lede
ende gerne droeven ende allene
hi ducht alle dinc gemeene
nu hebbic u nu doen verstaen
waerof dat hebben ontfaen
har nature ende har wesen
alle menschen nu hort na desen
noch een luttel van hen meer
ic wille u hier doen kennen meer
in die ogen wat een es
also ons segt aristotiles
hi segt als wijt horen mogen
diegene die heeft grote ogen
hi es droge van naturen
in hem selven telker uuren
dengenen die oec sonder waen
sijn ogen diep in thoeft staen
hi es van quader listechede
ende oec i bedriegere mede
den genen die dogen opwert pulen
an dengenen sal men gevulen
onscamelheit ende clappen met
ende van herden sinne dat wet
die vele bruuns hevet nu
int ogeappel dat seggic u
hi es van groter bloethede
ende vervaert hem gerne mede
den genen die de ogen scieten
herwert derwert ende vlieten
eenpaerlike ende die alle dinge
nauwe besiet sonderlinge
hijs quaet ende scalc dat seggic u
huet u van hem dat radic u
diegene die oec siet als i wijf
hi es oncuusch in al sijn lijf
ende van lichame onsuver mede
ende onscamel in elke stede
diegene die siet als i kint
ende kintsche gedachte heeft omtrent
ende blide ansichten togen
ende gerne lachen metten ogen
die mach leven lange tijt
so blidelike ende met jolijt
diegene die dogen groet heeft
ende bernende rayen uutgeeft
dats i drogen mensche mede
ende al vol van idelheden
ende mint gerne sonder blijf
weder dat si man of wijf
diegene die hevet cleine ogen
ende bevende als wijt togen
die es tornich ende wreet
ende mint oec die wijf gereet
diegene oec nu merket hier
die dogen vlammen als i vier
die es quaet seit mine leere
ende een quaet mensche sere
diegene die oec heeft ter stede
vele verwen in dogen mede
geminget met geluer gedane
gelijc oft ware sufferane
dat betekent in waerheden
dat hi es van quaden seden
die vele vlecken hevet met
omtrent dogeappel geset
also als ment hier verstaet
betekent dat hi es quaet
diegene oec als wijt kinnen
die dogen hebben bruun binnen
ende met gelu rayen sonder waen
diegene hevet manslacht gedaen
nu hort vorwert ende verstaet
waer dese redene henen gaet
een luttel seggen hort na mi
de nese die an den mensche si
sijn daraf inge die gate
ende suptijl oec mede ter mate
dengenen dien si also staen
hi veght gerne sonder waen
diegene die de nesegaten
wijt hebben uutermaten
ende groet oec die nese mede
hi es van luttel wijsheden
maer die heeft tusschen beden
no groet no cleine in waerheden
no te wijt no te inge
dat sijn die beste sonderlinge
dit sijn der naturen heimlijchede
dar men se mach bekinnen mede
omdat ic hier hebbe geseit
van der naturen heimlijcheit
waer men die mach bekinnen
an den mensche in allen sinnen
ierst van viij poenten gerede
ende van iiij elementen mede
ende van vij planeten daernaer
ende van iiij complexien oppenbaer
gelijc dat dese regneren alle
in den mensche dar elc gevalle
al deser gelike elc mensche es
van iiij humoren sijt seker des
ende dies willic u maken vroet
dat ierste humor dat es bloet
weder het si versch of heet
ende dat regneert oec wel gereet
den mensche in die rechter side
ende dat regneert tallen tiden
daer uut ende in comen moet
dat ander humor als ict verstoet
es i rode colore godweet
ende die es droge ende heet
ende regneert oec tallen tiden
den mensche in die slinker side
nu hort van den derden humore
dat es erande swarte colore
dese es droge ende cout
ende heeft in alle die lede gewout
die vierde colore als ict versta
es erande fleuma
ende dese es in elke stede
met der swarter gemingt mede
ende sijn oec beide int hoeft
in i deel dies geloeft
ende in i deel oec mede
in de blase wel gerede
ende in i derdendeel oec met
in de mage mede geset
nu sijn dese humoren in schijn
waer si in den mensche sijn
nu willic u vort seggen al
weltijt elc regneren sal
dat bloet segt aristotiles
dat meest in den lentijn es
in den mensche ende wast al stille
van viften dages in sporkille
toten meye also vort
viij dage hebbic gehort
die rode colore dat verstaet
in den somer anegaet
daer dat bloet nemet ende
ende duert vort met genende
vi dage binnen oegstmaent
daer gaet si uute na mijn verstaen
daerna die swarte colore begint
ende duert als men bescreven vint
vort tote alreheilegen misse
tote in die maent dage sesse
darna begint fleuma saen
ende duert vort al sonder waen
al den winter met gewelt
tote dat men sporkille telt
v dage hebbic vernomen
dar sijn si ten ende comen
noch seldi meer verstaen
van desen humoren nu saen
ic segge u mede dat dat bloet
in den mensche regneren moet
van der negender uuren met
die in den nacht es geset
recht toter derder uuren
die in den nacht sal geduren
ende gi selt weten hier ter stede
dat viere en twintech uuren mede
altoes sijn des sijt bedacht
binnen den dage enter nacht
ende in de rode colore dats waer
die regneert vort daernaer
recht toter negender uuren
van den dage in haer geduren
darna comt hier nu hort
die swarte colore ende regnert vort
van den negender uren van den dage
in har macht alle slage
toter derder uuren mede
van der nacht in die lede
nu so comt hier fleuma
ende regneert oec daerna
van der derder uuren van der nacht
also vort met sire cracht
toter negender uuren met
die in den nacht es geset
nu hort van desen dingen meer
dat bloet daer ic af sprac eer
daeraf willic nu doen verstaen
waer dat uuten mensche sal gaen
galienus segt ons al
dat ter nesen comen sal
ende bi der rechter naturen fijn
sal dar sijn uutstorten sijn
die rode colore als wijt horen
heeft haer uutstorten ten oren
die swarte colore dat verstaet
haer humoren ten oren uutgaet
ende fleuma heeft tallen stonden
har uutstorten ten monde
nu hetic dat men dit versta
om datter noch sal comen na
verstaet nu wel dese wort
wat aristotiles brenget vort
hi seit van vire etaten
ende wilt dese iiij caloren saten
te deilene in den mensche al
hi segt dat regneren sal
fleuma met den bloede mede
in der kinder kintschede
recht tote xiiij jaren
darna seit hi al oppenbare
die rode calore in den man
tote xxviij jaren vortan
die swarte calore wet vorwaer
regneert met den bloede daernaer
bi gerechter naturen geset
tote xlij jaren met
vort so es altoes darna
in den mensche geset fleuma
recht tote in sinen ende
dat seide aristotiles diet wel kende
nu sal ic u noch vroet maken
van den humoren ander saken
wat dit bloet geven can
darin regneert wijf of man
het maect recht de stemme goet
simpel hovesch ende wel gemoet
soete blide ende hoechede
ende oec opdragende mede
die rode calor maect echt
erre coene ende lecht
goeden sin ende scarp met
mager ende oec vele hi eet
ende saen es hem verduwet dat
wat hi dranc ofte at
die swarte calore wet dat wel
maecten erre ende fel
loes ende wreet mede
ende oec nidich in serichede
fleuma als ict verstaen can
maect al coene den man
ende welgevoecht van leden
ende van vele gepeisicheden
wakende ende in hem selven met
ende oec so wert hem dat wel wet
in sire joncheit grau sijn haer
op sijn hoeft wet vorwaer
nu seldi noch meer verstaen
waer i met siecheden bestaen
ende hem dat quame sonder waen
van enegen humore die hier staen
so willic u nu leren al
hoe men dat cureren sal
comt die siecheit van bloede nu
dat es soets ende warm nu
dat sal men met droger medicinen
ende met couder curen pinen
comt hi oec dat wel wet
van der roder colore met
die bitter ende wuchtech es nu
ende droge mede dat seggic u
die sal men cureren met soeten dingen
ende cout ende versch sonderlinge
eist van swarter calore gerede
die es cout ende gesouten mede
ende droge hiertoe sal men pinen
met soeter ende warmer medicinen
ende met verscher mede verstaet
dese oec te curerne staet
comt van fleumen oec in di
die oec vijfterhande si
alse jannitius ons doet cont
die cout es ende versch terstont
dese sal men met warmer medicinen
ende met verscher cureren pinen
noch hort van bloede na des
in dien datter overtullich es
in die adren dat wort ontfaen
in erande borne saen
eert den lichame weder yet
ende die borne als men siet
dunne ende scumachtich mede
neven alle die voegende lede
also wel die grote als die cleine
sijn geminget int gemeine
ende het sijn erande principale
borne die liggen also wale
neven die mere bornen mede
ende die liggen an die stede
daer mach men gemeinlike
brande maken sekerlike
dats te verstane telker uuren
daer vergaderen die juncturen
bi den scoudren in elke stede
ende bi den elleboge mede
bi den knien sonder vorst
bi der slinker side der borst
bi der eersbille si u becant
ende oec in midden elke hant
onder den voet oec gerede
ende oec in den necke mede
ende oec mede overal
in den lichame groet ende smal
daert moru ende suptijl es
ende in al de vingre oec des
ende oec mede met goeder moeten
alle die teen van den voeten
an die levere oec godweet
ende an de milte oec gereet
ende gemeinlike in elken lede
dart voeget tegadre mede
so mach men in allen saken
daers te doene es brande maken
daer men met desen iiij humoren
curen mach wel ter curen
dus hebbic u geleert hiermede
aristotiles heimlijchede
die lange hiervore verborgen was
ende mede segt ypocras
ende galienus dat verstaet
die gevenre oec toe raet
ende sayen darin somich wort
als ghi hier hebt gehort
nu hebbic u geleert
waer dat bloet meest regneert
in den mensche bi naturen
ende waert ontfaet sine figure
noch willic daeraf seggen vort
des ghi niet en hebt gehort
maer niemen sal hem stoeren des
dat ic deser heimlijcheit doe gewes
aristotiles seit ter uuren
dat de liede der naturen
dat bloet dorloepen moet
weder het si quaet of goet
daeraf sijn al princepale
die gegaden wet dat wale
beide van mannen ende van vrouwen
ende si sijn int anscouwen
ekelachtich dat wel wet
moru ende vol vleeschs met
si sijn heet ende oec wac
si liggen in enen sac
som groet som cleine
som sijn si heter int gemeine
dan enich van den andren mede
een dic man weet gerede
hebben se wel int anescouwen
vele meer dan die vrouwen
ende dat naturlike saet
daer men dat kint also ontfaet
dat comt uut al des menschen leden
in bloede treckende daer beneden
ende vergadert daerin al
als ic u hierna seggen sal
ende die gegaden van den man
die heeft vaste besloten dan
in ene borse die nature
ende die borse es wel ter cure
gehecht an die gegaden met
met adren die daeran sijn geset
ende die corten ende lingen
als te doene es te dien dingen
ende geven spacie dien gegaden
dat si niet en werden verladen
oec hebben die gegaden mede
ene andre adre daer ter stede
met iij vorken verstaet dus
ende die heeten didimus
dats twivelijc des sijt gewes
want twivel es sijt seker des
of didimus procedeert ende comt
van den gegaden vorghenomt
of van den ingewande tesamen
van des menschen lichame
ende dese adre didimus
die es boven gevoeget aldus
an i adre die sophat heet
die oec tote beneden geet
an die gegaden sijt seker des
ende daeran vastgehecht es
ende bi der adren als wijt weten
so werden die liede somwile te sleten
ende gescort wet vorwaer
want alse dingewande sceden daer
so vallet dan den lieden neder
ende somwile so keeret weder
die gegaden opweert dan
ende bergen hem daer vortan
in den lichame daer men in scine
onder wilen af hevet pine
die gegaden suldi weten
dat sijn die vate geheten
van den gegaden als ict versta
daer ic af spreken sal hierna
want in ij rande maniren
comt dat saet derweert scire
bi den oversten als ter stede
ende bi den nedersten oec mede
ende dat men van den oversten noemt
dat seggic dat dor die adren comt
die van der leveren bringet bloet
dat ten gegaden neder moet
ende alst in die gegaden es
so hetet saet sijt seker des
ende dat bloet werdet wit
overmids dat wort verhit
de mensche om sine genoechlijchede
ende om die lost van sinen lede
ende alst dus al es verhit
so hetet in latijn sperma dit
die nederste sijn oec adren mede
die tusschen die gegaden ter stede
ende die roede oec sijn geset
ende oec tusschen der vrouwen let
staen si alle wel ende gaen
van haren gegaden hebbic verstaen
ende bringen dat saet vort dan
gelijc dat doet in den man
dat oec sperma geheten es
maer de nederste adre sijt seker des
brinct saet ter roeden na desen
die al gemaect es van pesen
ende an dat ruggebeen oec met
so es die roede oec geset
ende nemt daran haer beghin
ende vergadert recht daerin
gelijc dat tande in kamme staen
dar men met weeft sonder waen
so es deen in dander gescicht
ende hierbi so hetet men slecht
in latijn riet der pesen
daran die roede gevest moet wesen
ende daer genoechten af comen vele
ende behoert ter vrouwen spele
nu willic u besceden vort
van den sade want menich wort
set men daeraf groet ende cleine
maer nu sal ic u int gemeine
seggen ende besceeden al
wanen dat comt groet ende smal
aldus so segt ypocras
die i groet mester was
dat sijn beginsel nemt dit saet
an die hersenen ende nederweert gaet
bi cleinen aderkinen vorwaer
ende oec seit hi mede aldaer
worden dadren gesneden ontwee
hi ne mochte bruden nemmee
ende ware hi oec met wiven
van hem ne mochte niet becliven
enich saet dat brochte vrucht
dit es dat die nature ducht
nu segt mede galienus
ende willet mede proeven dus
dat van der leveren comet al
dat saet groet ende smal
daer men kindre met winnen mach
ander mesters doen gewach
ende oec mede vele auctore
seggen aldus als ict hore
dat tsaet comt uut allen leden
eert vergadert daer beneden
daert sine nature ontfaet
eert uut der roeden gaet
nu willic u dit absolveren
ende overeen doen concorderen
want wi selen verstaen al bloet
dat alle die lede cleine ende groet
nemen haer voetsel ende haer begin
an die levere meer no min
ende van den hersenen wert dit saet
meest genomen dat verstaet
ende dat bi aderkine clenen
nederweert daer gaet altenen
ja als die mensche beroert es
als ic voren dede gewes
ende hierbi mach men seggen ter stede
wel dat comt van allen leden
want die levere voet al dat bloet
daer dat saet af comen moet
vort seldi oec verstaen
dat dit saet al sonder waen
ghi sult oec weten ongewaent
dat dit saet wast ende waent
in den mensche al sine lede
beide tide ende uuren mede
gelijc dat elemente geven
dat hiervoren es bescreven
ende oec der planeten aert
daers vele in wert geoppenbaert
ende oec gelijc dat die planeten
meren mindren alse wijt weten
als wi in die mane mogen sien
also meren ende wassen nadien
die humoren in wacken lieden
ende alre meest horic bedieden
dat bloet in die liede es
ende die levere met sijt seker des
beide sijn si versch ende wac
daeraf den mensche comt ongemac
alst hem overvloyech es binnen
doet den mensche gerne minnen
want alst den mensche dus verswaerd
enthem te sere oppenbaerd
ende vallet hem dan in die hopen
boven broecgordele ende gaet nopen
al toter erden nederwaert
daer si opstaet met der vaert
ende wort beroert vore int hoeft
alre meest des geloeft
want die pesen die daer bringen
die gevoelnisse in allen dingen
ende oec die genoechte mede
die nemen inde teser stede
recht in thoeft van der roeden
om dit so doet hem daer verwoeden
meer dan in ander lede
omdatter uutganc soect ter stede
ende om dese vorseide dinge
so wast meer sonderlinge
ende mere oec meer dat saet
int wassen van der mane verstaet
ende in die volle mane met
ende in verschen tide dat wet
ende oec mede dat wel wacht
int begin van der nacht
ende in de morgenstonde oec mede
dan wast al bloot in die lede
meer dat tandren tiden doet
hierbi mach elc wesen vroet
ic wil u noch doen weten meer
want ic hiervoren seide eer
van adren die hebben die man
die dat saet leiden can
dart wert verwandelt in sperma
recht deser gelijc als ic versta
so werdet oec geleit der vrouwen
maer sonder dese adren entrouwen
hebben se i andre meer nochtan
in hen selven dan die man
ende die adre heet galienus
yrierus wi lesent dus
dat es te seggene wivelijc
ende dese adre werpt sekerlijc
uuter leveren ij adren fijn
die oec mede gevorket sijn
die i raye oppenbaert
ter rechter kinbacken waert
ende die andre strect herde gerede
ter slinker kinbacken mede
dit sijn de vorken van ere raye
nu hort waer haer dander sal sprayen
si sent hare i tac weder
recht toter matricen neder
in de rechter side ter vaert
den andren tac ter slinker waert
aldus vergaderen si beide daer
an matrice wet vorwaer
ende uut desen werden gepurgeert
der vrouwen stonden als men ons leert
ja alsi wel sijn ontploken
ende nature de stonde stoken
ende onder tiden so sluten si
mede oec so vaste daerbi
dat hen die stonden opweert gaen
ende doet se bloeden ter nese saen
oec liggen se hem somen sonder vorst
tenen cloete onder die borst
daeraf die vrouwen stillekine
dicke dogen grote pine
alse hem dus de stonden porren
omdat sijs niet gewagen dorren
som hebben si haer siechede
te luttel ende tontide mede
som te vele dat verstaet
van allen desen soudic raet
hier vele geven ende oec wisen
maer men sout mi niet prisen
dat ic hem allen lerde gereit
die grote verborgen heimelijcheit
maer seker ben ic vel van desen
dat ic se daeraf soude genesen
vort alse de vrouwen kint ontfaen
dan moeten haer stonden opweert slaen
tote in die borst wet vorwaer
ende alst vergadert es aldaer
dan verwarmet daer dat wet
ende wert verwandelt in melke vet
bi der vulster siedingen sonder letten
alse van der naturliker hetten
ende van den getermerden tide mede
dies kints alset heeft gerede
daeraf saelt nemen sine voedinge
ende hieraf eist sonderlinge
dat den vrouwen dan gebreken
haer stonden daer wi dus af spreken
des niet te doene hebben die man
maer alle die andre adren dan
dienen gelike vort hen beiden
alsic vort sal besceiden
ende waer men elke bekinnen sal
an den mensche groet ende smal
int vorhoeft vore doe ic verstaen
daer es ene adre sonder waen
die soude men laten sijts gewes
den genen die uut sinen sinne es
in elken slaep staet oec ene
in orconscape galiene
waer enege van dien tebreken
hem en soude nemmeer stoken
ghene luxurie sijt seker des
ende dese heten zuveniles
onder den kinne staet i daer na
ende die heet ubula
ende op die scoudre oec daerbi
ende die heet men gwindeghi
oec staet i an den hals
ende die maect groet gemals
als een der doot es na
ende die heet gorgonica
oec steet daerna transitoria
ende ysmon oec daerna
nu hort an den arm sciere
daer esser in gerekent viere
buten den arm esser ene
die heet silvestres int gemene
daerna steet sepalica
daerna mediana of cardiaca
daerna epatica of basilica
ende titilares comt daerna
dats de vijfste dat verstaet
ende die recht onder die scoudren gaet
die onder docsele comt mede
die dese adren ontwee snede
of daeruut bloet laten woude
ic seggu dat hi sterven soude
al lachende sonder enich wee
men seit dat seneca wilen ee
doen hem nero doden soude
dat hi also sterven woude
boven de borst oec daerna
so comt die adre baselica
van den enen arm vort
toten andren hebbic gehort
ende dese leiden dbloet mede
dor den lichame te meneger stede
ende van desen oec overluut
so spruten andre adren uut
recht boven der magen mede
so es i adre ter stede
die profundum heet in latijn
dat wilt in dietsch diep sijn
daeromme heet si diep sonder waen
omdat si vele mach ontfaen
tusschen der adren enter levere na
so comt die adre melayca
ende achter die levere oec mede
so gaet capillares ter stede
ende alle dese adren met
hebben bloet in dat wet
varices sijn adren mede
an die dien staende gerede
worden die gesneden ontwee
die mensche ne mochte nemmermee
rechte gaen dat verstaet
noch es i adre die gaet
onder die knoesele als ict versta
ende es geheten sophena
ende dese plegen te latene mede
die vrouwen in menige stede
om der matricen ongemake
ende oec om der blasen sake
noch es een andre adre met
onder die knoesele geset
die es geheten sciatica
die laet men oec alsic versta
jegen dongemake ter noet
die van den lindinen comen groet
dit sijn die adren hoe soet gaet
die elc mensche te hebbene staet
maer andre adren hieruut gaen
die ic niet en doe verstaen
want daer leget niet vele an
om dit so latict achter dan
nu hebbic u die gedane al
van den mensche groet ende smal
in menegen teken doen bekinnen
nu willic u vort beginnen
van den mannen ende van den vrouwen
waerbi dat men best mach scouwen
dat si gheen kint mogen winnen
avicenna doet ons bekinnen
ende ypocras mede entrouwen
si seggen beide dat selke vrouwen
onorborleke te selken dingen
of si sijn te dinne sonderlingen
of al te mager hoe soet gaet
of al te vet dat verstaet
want die vetheit wetet dat
beslut de matrice ter stat
dat dat saet int beghin
niet en mach comen daerin
ende selke hebben oec so licht
die materie daerom bericht
dat saet oec mach sijn daerin
want en mach meer no min
daerin en genen tijt geduren
hen moet weder saen uutscuren
ende oec gebreket ane den man
in deser manieren verstaet mi dan
want dat oec der manne saet
te cout sijn dat verstaet
ende oec al te dinne mede
ende hieromme caent gene stede
gecrigen in die matrice daer
ende comt uut mede daernaer
ende selke manne met gewout
hebben dat saet droge ende cout
sodat de coutheit van des
ende de droecheit des sijt gewes
hem gene kindre laten winnen
kinder dit soudic wel doen kinnen
ende daerna mede als ict wiste
wies scout het es soudic met liste
hem geraden in allen sinnen
dat si kindre souden winnen
ende ic had hier oec gedicht
maer hen ware niet goet bericht
altemale den ruden leeken
ende oec ontsie ic der papen treken
dat sijs mi mochten spreken lachter
hieromme so lietict achter
god die makere es alre dinge
hi besciet ons sonderlinge
int beginsel der werelt mede
elke nature na menschelijchede
hi gaf den mensch oec gereit
boven alle diere werdicheit
want hi gaf hem groten sin
ende verstannisse mede daerin
ende hi woude oec mede dat verstaet
dat ewelike vorweert gaet
des menschen gebornisse ter stat
ende staende bleve oec nadat
in ongeliken personen mede
alse manne ende wive mede
ende omdat van hem hebbic vernomen
te samen kindre souden comen
om dit maectise beide daer
heet ende droge wet vorwaer
maecte hi den man ende omdat
dat selke qualike in elke stat
alse hitte ende droechede
niet te sere en souden mede
int vergaderen habunderen
maer dat naturlijcheit soude verweren
om dat so maecti met gewout
dat wijf beide versch ende cout
ende cranxt oec met anscijn
ende dat de man starxt soude sijn
van complexien sonder blijf
sijn werc soude doen dat wijf
gelijc dat saet dat men mede
in derde werpt te meneger stede
ende dat beclijft ende brinct vrucht
omdat si getempert es heet ende vucht
no te mager no te vet
om dat draget si te bet
aldus soude die wijf dan
van den gewerke van den man
ontfaen dat saet ter selver uuren
in den scoet der naturen
want die vrouwen cranker sijn
van naturen alst anscijn
dan de manne in vele dingen
ende gepijnt werden sonderlinge
in dragene ende in arbeide
hieraf comt hen siecheide
ende meest oec an die lede
van hare naturlijchede
ende dorren harre naturen crancheit
ende oec mede haer siecheit
met scaemden die si hebben twaren
den medecinen niet oppenbaren
noch oec mede niet gewagen
van der siecheit daer si se dragen
daeromme so dwinghet mi
haer grote weecheit oec daerbi
die tontfarmene es wel sere
ende die gracie dwinget mi mere
van selken vrouwen dat ic twaren
die curen hier wille oppenbaren
jegen die siecheit sijt seker das
uuten boeke van ypocras
ende uute galienus bede
ende met der gods hulpe mede
sal ic scriven die saken nu
ende die tekene dat seggic u
waerbi dat men se sal bekinnen
want in de wive niet es binnen
so grote hitte dat die humoren
die hitte iet can doen scoren
die in hen overtullech es
want die humoren sijt seker des
die overmids haer coutheit sijn vermogen
en can haer hitte niet verdrogen
no der wive cranker in scine
en mach niet dogen so grote pine
dat si overtullech humoren
met swete mach uut doen scoren
teniger stede of verdriven
daerbi om de nature van wiven
om te behagen haer hitte met
so heeft i purgatie geset
die men menstrua doet noemen
ende die men gemeinlike heet bloemen
want gelijc alse men siet
dat de bloeme en draget niet
sonder bloyen dat verstaet
diegelike so ne ontfaet
dat wijf sonder bloeme geen kint
als ons nature wel ontbint
dese purgacie den wiven gevalt
gelijc den man daer men af calt
ende hem snachts te meneger stede
pollucie gevalt al slapende mede
want altoes die nature
alsi te swert es telker uure
van den quaden humoren dan
eist i wijf eist een man
so pijnt si harre te verjagene dat
ende har pine te minderne ter stat
dit doet van den humoren dovertullichede
dier te vele es in elke stede
van der purgacien van wiven
willic u vort bescriven
die hen somen alse ment kint
te xiiij jaren begint
ende oec hen somen te xij jaren
na dien dat in hen gewaren
van naturen heet ende cout
dese stonden duren met gewout
tote xl jaren sijt seker des
ja opdat si mager es
ende es dat wijf versch ende vet
so maget hare geduren met
tote xl jaren wel gerede
of tote vive ende viertich mede
es de purgacie geordineert
te rechte ende getermineert
so wert ontcommert die nature
van der overtulleger humore
maer es die purgacie meer in scine
dan si sculdech es te sine
of mindert so comt oec van beiden
menegerhande siecheiden
want dappetijt wert hen gemate
beide van dranke ende van ate
ende werd in hen gemindert sere
noch comt hen daeraf mere
want walginge ende keringe
comt oec van desen dinge
ende ondertiden comter af mee
grote sweringe ende wee
in den rugge ende int hoeft mede
oec comter af de bernende rede
ende in dogen siet men oec de dinge
daer comt af van herten cnaginge
ende daeraf laedt men dwater mede
ende die bloetsocht oec gerede
oec selke vrouwen alsijt weten
hebben begerte om erde teten
of crijt of colen sonderlinge
of jegen nature enegerande dinge
ende dese siecheden comen
omdat behorlike titde der bloemen
den vrouwen gebreken wet dat wale
of dat si hem gebreken altemale
want allene comter af niet
twater bloetsocht als men siet
of bitinge van herten mede
daer comt af ander siechede
die quader sijn als ict versta
daer comt af dyarra
omdat die couteit wetet dat
alse van der naturliker stat
die matrix heet in latijn
of omdat die cleine sijn
die adren entie graselijc
gelijc den wive sekerlijc
die dobbel sijn van naturen
want in hen hebben te gere uuren
die overtullech humoren stranc
in hen negenen lichten uutganc
omdat die humoren sijn te dicke
ende viscoes ende ongemicke
ende oec mede sonderlinge
om die grote vergaderinge
van den humoren so wert hen met
die wech benomen oec dat wet
of omdat si cleinlijc eten
of van pinen te sere sweten
sodat de quade humore en mogen
die in hen wassen niet verdrogen
ende dit gecrijcht dat roede wijf
die niet vele pijnt haer lijf
want het es behorlec dat si
vele bloemen hebber daerbi
sal si gesont daermede bliven
so moeten emmer dan becliven
haer bloemen omdat haer bloet
in haren lichame als ict verstoet
vergadert ende geronnen es
somwile valt oec des sijt gewes
dat bloet uuteloept ten stonden
beide ter nese of ten monde
ende met spekelen die hen afgaet
somwile gebreken dat verstaet
die bloemen overmids errede
ende oec overmids serechede
ende oec van groten wee
ende van groten anxenen mee
ende werden de bloemen oec daernaer
lange onthouden wet vorwaer
so eist te mestruwene mede
van al te groter siechede
want somwile der wive orine
werden verkeert aldus in scine
groenachtich gelachtich ende bleec
ofte bruunlijc sekerlec
es dat sake dat men mach scouwen
te lettel bloemen an die vrouwen
ende si hen gebreken ter stede
ende moru ende cranc sijn mede
van complexien uutermaten
so sal si hare dan doen laten
die adre die onder dien cnoesel es
des iersts dages sijt gewes
in den iersten voet ter stede
sanderdages an den andren mede
also vele als sijs vermach
sal mens laten op elken dach
want in alle siecheden sal men dinken
dat men den sieken te sere niet crinken
en sal van eneger medicine
dies hi hadde te groter pine
galienus segt in sire spraken
van enen wive diere gebraken
ix maent die bloemen na das
die al haer lijf verstopt oec was
vercranct ende verdroeget mede
ende haer gebrac oec ter stede
die lust sere ende ongemate
beide van dranke ende van ate
ende galienus dede oppenbare
dieselve adren laten hare
negen daghe des sijt vroet
des eens dages an enen voet
des anderdages an den andren met
aldus deen na dander geset
in corten tiden daer ter stede
quam hare lust ende verwe mede
oec plegen si dats hen ene pine
dicwile bestopt te sine
in den lichame dat verstaet
dan sal men hen geven dats mijn raet
vijf pillen so scarp dat si
mogen redelike ingaen daerbi
dan sal si verlaten dat versta
ende baden sal si oec daerna
dan sal si drinken na dat bat
calemenium wetet dat
of nepitam of mirra
gesoden in honege wel daerna
sodat i deel borns si
ende dachtendeel honechs daerbi
dicwile alsi baeds gedinken
ende na dbat sal si drinken
dyatesseron ij d gewichte
honech ende water seget tgedichte
daermet sal sijt dus ontfaen
dyatesseron es sonder waen
gemaect van desen iiij dingen
die ic u noemen sal sonderlinge
alse aristologia longa ende bactis lauri
ende menta ende gentiana daerbi
ende elc evenvele geset
ende in honich gesoden daermet
ende dan sal hi nemen alse ierapiga
ende haer selen helpen oec daerna
alle riekende crude cinium
venkel spica ende aprum
ameos petercelle ende carvi
oft dese crude gesoden seit men mi
in wine of gemenget mede
in honich selen hen helpen gerede
galienus leert ons dat bivoet
ontwee gewreven es so goet
met wine gedronken dats mijn raet
of in wine gesoden dans niet quaet
nepita helpt gedronken met
daer men in enen bade set
of ontwee gewreven of gebonden
op der vrouwen lichame ten stonden
ende op den navel sonder spot
of gesoden in enen pot
ende dan sal si gaen sitten mede
op enen dorgaetten stoel mede
den pot boven alomme sluten
dat die roec niegeren mach uute
dan opwert ter naturen ga
bivoet noch meer als ict versta
es goet geminget met captia
met cynamomum met salvia
origanum satureya pulengium
lenisticum ende oec anisium
ende dat men se alle siede dan
met watre som of men can
ende dat men vult i sackelkijn
gemaect alse een orcussijn
met wollen geteest herde cleine
ende dat men die siedinghe reine
int sackelkijn met der wollen doe
of dat sackelkijn daerin nette alsoe
ende leget also heet als men can
op der vrouwen lichame dan
ende dit sal men dicke doen ter stede
oec morsus galline mede
gesoden in i test ter noet
ende geleit op der vrouwen scoet
der naturen dit es goet
een ander dat sere hulpen doet
den vrouwen hebbic ondervonden
om te doen hebben haer stonden
castor mirrus cantarea
salvie ende evenvele versta
dat bernt ende maect poeder daer
ende siedet met watre daernaer
ende savina ende mirra oec in dat
ende dan drinke dat int bat
es oec die scoet der naturen
al te sere verherdt tier uuren
dat dese medicine verhelpt niet
dat die bloemen comen iet
so nemt van enen osse die galle
of van enegen diere met alle
ende viter ende ysopi
die wel geminget te gader si
ende wolle wel geteset met
ende in dese dinge gevet
ende maket haer lanc ende stijf
dat ment steken moge int lijf
tusschen des wives been al bloet
recht in der naturen scoet
dits orborlec ende goet raet
ochte aldus verstaet
men make dit sonderlinge
van desergelike eens mans dinge
dat sal men doen dor dese noet
den vrouwen overal in den scoet
der naturen daert hol es
dan sal comen menstrues
es dat sake dat die vrouwen
te lettel hebben ende met trouwen
haer stonden om dat so selen si
dese crude nemen seggic di
van beiden pulegium ende betoniam
ende oec mede sentonicam
ende dese soutu sieden dan
in watre ende in wine vortan
sodat die twedeel versoden es
ende wringet dor i cleet dor des
ende drinket met sape van grisen
dits di goet in alre wisen
een ander ten selven herde goet
nemt mente pulegium ende doet
elcs evenvele i hantvol daer
ende saelgen iij dragmen daernaer
ende planten van roden coelen oec
ende gestoeten porloec
ende al sieden in i pot na dat
ende gevent haer drinken in i bat
ende es dat sake dat haer stonden
hebben tebroken lange stonden
so nemt repontsi
derdalf penewert swaer seggic di
ende drogen bivoet ende peper mede
ene dragme onder beide gerede
ende maket van desen pulver saen
ende drinken soutu dit sonder waen
smergens ende savonts met
iij oec dat wet
dat ghi se decken selt daernaer
dat si sweten mogen daernaer
noch een ander goet gewesse
ghi selt nemen de wortle van lesse
ende van loghen stocken mee
ende vinkel ende oec nepite
dese sal men sieden in wine
ende drinken dits goede medicine
of ghi selt nemen soismaer
ende caneum oec vorwaer
ende bivoet mede daeran
ende roest mi dese in botre dan
ende bindet haer suvelike heet
op den navel wel gereet
want i mester dede desgelike
der conijncinnen van vrankerike
hi nam gincber goet ende vri
ende blade van bome van lauri
ende savina oec daermede
ende wreefse te gadre al gerede
ende decse in enen pot daernaer
ende setse over tfier dats waer
doen dedi sitten na das
op enen stoel die dorgaet was
ende den pot onder hare
ende liet den roec opweert slaen aldare
recht tusschen in die nature
dit dedi iij warf of meer ter uure
ende haer stonden quamen daernaren
gelijc dat si sculdech waren
de vrouwe die aldus gedane
roekinge willen gane
of oefenen willen scouinge
hen es goet boven alle dinge
dat si haer scoenhede rechten binnen
met couden unguente in allen dingen
salven selen omdat si
niet te sere verhitten daerbi
het es oec goet te derre stoven
daeraf es geseit hierboven
of te derre rokingen mede
comijn ende anijs bede
flammula calamente ende menta
te gadre geminget als ict versta
tesen es oec goet dat wet
crauwinge ende oec bruden met
ende op die hant bloet laten
dat deert sere uutermaten
si selen onjoen eten oec
mostaert ende porloec
peper loec ende comijn
ende visschen die in sculpijn sijn
ende si selen drinken dits in scijn
goeden starken witten wijn
ja opdat si niet en heeft den rede
ofte int hoeft siechede
want in alle reden verstaet
so es de wijn gedronken quaet
ondertiden gevalt oec mede
dat die overvloyenthede
van vrouwenstonden es so groet
dat sire afcomen in groter noet
dit comt bedi des seker sijt
omdat die adren sijn te wijt
ende te sere ontploken met
die in de matrice sijn geset
of bi wilen spliten si
daer af comt roet bloet daerbi
ende cleer in groter quantitheit
of oec mede alse men seit
van vele aets ende dranc
daer werd af i masse bloeds gemanc
diewelke alse en connen niet
die vate dan onthouden iet
so breket uut dan ter stede
of onderwilen comet mede
om die overtullege hitte met alle
des bloets van der calore van der galle
die overtullich vloyende es
dat maect verwallende sijt seker des
dat bloet dat in den vate niet
en mach duren alst gesciet
oft gesouten fleuma mede
minget haer met den bloede gerede
ende maket dunne sodat daer
die adren vloyen daernaer
ende es dat sake dat dit bloet
dat vor menstruis uutgaen moet
verwandelt in ghelheden na
so comet recht van colera
ende werdet bleec ende wit
so comet van fleumen dit
ende eist van roder gedane
so comet van sanguine ic wane
ende eist bruun in sine dien
so comet van melancolien
ende alle dese siecheden
comen dus na der waerheden
om dumoren die sijn binnen
gecorrumpeert in allen sinnen
en can onthouden dat verstaet
ende daeromme si dan vloyen gaet
ende van desen saken ontverwen si
ende werden mager oec daerbi
ende duret lange oec daerna
so valt si int water als ict versta
bedi der leveren substantie met
wert van coude sere ontset
ende in naturliker hitte
oec mede omme ditte
dat hen gebrect haer appetijt
begert si sapachtichge dingen ter nijt
die dumoren verwandelen doet
na gewoente dat es goet
es dat sake dat comt van bloede
so soutu laten dor die hoede
an den arm of an die hant
sodat dbloet optrecke tehant
ende es dat die calore
van der galle vloyt al dore
so sal men nemen lichte dinge
die mogen helpen sonderlinge
als trifera sarrancenica
of rosaca novella
met den sape van violetten
ende scariole dus sal men netten
ende comet van der overvloyenthede
van flumen of van swarte colore mede
so sal men nemen yralogriodius
ende doent in water ende drinkent dus
na dese purgacie in allen sinnen
es men sculdech buten ende binnen
dingen te doene die stringeren
ende die stonden doen verteren
ende hieromme sal men drinken na des
water daer in gesoden es
scorse ende van prume gernaten
ende galla van noten muscaten
die scale daeraf ende roseblade
ende eikenblade mede te rade
ende bedagar rubi ende agrimonia
ende wegebrede ende daerna
weder si sijn gevoeget ter stede
of geÃ«envoldecht si helpen mede
na den eten geeft haer na des
te drinkene pullius ematrices
dat met regenwatre getempert si
ende oec pulver van coralli
ende gummi mede van arabici
balaustie ende cornu cervini
sans atomorum ende plantaginis
scabis ende sanguis draconis
oec sal si eten in der noede
hinnen gesoden ende in broede
versche vische ende edic met
gerstenbroet oec mede et
ende tisanie sal drinken si
op gerste gesoden seit men mi
ende ierstwarf in sulker gesoden daer
met zeewatre wet vorwaer
tote dat begint roeden mede
dan doeter met edic ter stede
ende ziet dor een cleet dan
ende gevet haer drinken vortan
een ander si sal drinken roden wijn
die met zeewatre getempert sijn
ende de wortele van wegebrede
in der vrouwen nature mede
oec es goet te dese dingen
dit selve sap sonderlinghe
op den buuc gebonden mede
of op de matrice ter stede
ene plaestre daeraf gemaect
ten selven es goet gesaect
tsap van donderblade in scine
gedronken met witten wine
het es oec goet ten selven mede
i ander nemt de scorse mede
gedronken in watre of in wine
dit helpt al jegen dese pine
ten selven ij stucken lardi
met salera ende stroye corandri
daerop inpulum wise mede
ende daeraf tsaet ter stede
ende pulum van alsenen ter stat
ende bindet op den navel na dat
het sijn oec goede plaestren daerna
van alsenen ende van majorana
van sisimbreo ende gestoten dat
met swinensmere ende oec ter stat
gebonden op de side mede
op den buuc ter selver stede
ende leide men daerop moru blade
van mirren het wort goet te rade
ten selven es oec goet sere
netelen gestoten met swinensmere
op die lendinen gebonden
ende op den buuc metten stonden
ende dade mer op blader van ulmi
die versch waren het heetter bi
een ander nemt de scorse mede
van der nokernote gerede
ende naecter af pulum mee
ende doeter in water van der zee
drinke dat ende daernaer
maect ene plaestre daer
van scaepsdrecke sonder mere
ende gescoten met swinensmere
ende op den buuc geleit ter stede
ende oec op die lendinen mede
oec maect pulver radic u
van eyscalen ende gevet nu
hare in dranke te drinkene dan
iij dage ende vorweert an
des vierdes dages mogedi
opheffen ende dwaet se mi
met couden watre in die stede
met iij vingren in haer heimlijchede
matrix alse alexander seit
in anathonia na der waerheit
so es si cout ende oec droge
ende gevormt in haer vermogen
gelijc der magen ende boven met
es si met adren wel beset
ende benede so es si
vleeschachtich ende sachte daerbi
vij blade balgekine mede
ende elc heeft sine besceden stede
ende heeft ij hole staende
inwert ende uutwert gaende
ende inwert gaen si neder daer
tote onder die vorke wet vorwaer
gelijc dat bescreven es
in viatico sijt seker des
daeromme es twijf couder vele
dan die man in allen spele
van complexien nochtan es si
meer eischende dan hi
ja in iij manieren met
dene maniere es dat wet
dat si van couder complexien es
ende van droger sijt gewes
ende van herder substancien nu
ende vaster dat seggic u
alse twijf ontsteken es dat wet
so bernt si meer ende verhet
gelijc dat yser bernt sere
dant gout doet ende oec mere
bedi met den goude sonderlinge
sijn alle instrumente van lichten dinge
int berren dan si met ysere si
ene ander redene provicker bi
twijf es aderachtich sonderlinge
ende alle aderachtege dinge
sijn gevoeleker dan andre vele
daeromme alst comt te dien spele
so hebben si genoechte groet wet vorwaer
alsi hare nature verliesen daer
die derde maniere es mede
na der manieren gemaecthede
bedi si sijn aderachtech terstont
beneden an der matricen mont
ende die adren ontfaen dat saet
ende benetten se daer si af verstaet
maer ten oversten adren met
die en beroert niet tsaet dat wet
daeromme die ketelinge als men siet
mach versaedt worden niet
daeromme des mans mogenthede
al es hijs niet versaedt mede
si vergeet hem daer alsoe
in wil daer nemmer seggen toe
matrix heeft monde twee
buten ende binnen ende noch mee
die butenste altoes open es
ende heet der matricen hals dor des
bedi dat vor men heet vulva
es der matricen dore alsict versta
ende die binnenste mont daeraf alsoe
slut onderwilen vaste toe
ende ondertiden eist open mede
ende als twijf ontfeet ter stede
slut si so vaste hebbic vernomen
datter i naelde niet in soude comen
maer int bruden es si altoes open
om tsaet tontfane des es si in hopen
daerna alsijt heeft ontfaen
slut si weder toe saen
ende es altoes also besloten daer
tote dat si kints geneset daernaer
bedi vrouwen die dragen kint
begeren brudens meer om tgent
want tsaet en mach niet comen mede
ter genoechten in der matricen stede
oec heeft matrice vij hoelkine
in die rechter side in scine
esser iij ende in die slinke drie
ende een in midden seit men mie
ende daeromme seggen selke dan
dat men in den rechtren wint den man
ende in de slinke wint dat wijf
dat men in midden wint heeft lijf
andre seggen overmids nature
in jegewelc hol mach winnen ter uure
ende dat men in die slinke side wint
dats i mannachtich wijf dat kint
ende wint men in die rechter side
dats i wijfachtich man tien tide
ghi selt weten dat selcs mans roede
so crom es dat tsaet te goede
dat bi haer niet mach ontfaen
in die matrice hebbic verstaen
ende in i ander deel ontfaet tsaet
daeromme sijnt dat wel verstaet
ondertiden knechte ende oec mede
ondertiden meiskijn ende oec bede
het gevalt somwile den vrouwen
dat haer matrix opheft entrouwen
daerbi comt dat si verkeert si
ende cranken appetijt hebben daerbi
van vercoutheden der herten mede
dat hen overcomt te meneger stede
ondertiden dogen si sincopin
ende dat de puls slaet te min
dat men se niet geborsen can
alse men tasten wilt daeran
ende van der saken sonder blijf
word ondertiden crom dat wijf
sodat ondertiden dat hoeft
ende die kinnen vergadren geloeft
ende dat si haer stemme verliesen met
ende lippe ende tande oec dat wet
bedwingen ende de borst aldaer
boven mate opheffen wet vorwaer
galienus segt van enen wive
die soe doegede in haren live
dat si verloes haer stemme ter stede
ende haren puls verloes si mede
ende si was so gebreclijc in hare
gelijc of si doot ware
ende negeen teken van den live
vant men daer in genen wive
maer haer nature hadde meer no min
te luttel hitten ant herte in
ende selke mesters seiden daer
dat si doot ware vorwaer
galienus nam wolle ende deed se doe
vor haren nese ende provese soe
ende vant lijf noch an hare
ende seide dat dese siecheit aldare
haere anquam bedi dat si
te vele naturen hadde daerbi
dat si mans en plach niet
ende haer nature alse men siet
gecorrumppeert was ter stat
ende wedewen gevalt vele dat
die vor mans hebben geplogen
ende jonge liede oec wel mogen
dese dinge oec gescien met
alsi tharen tide comen dat wet
dat si huwelijc souden plien
ende mans niet hebben in dien
bedi in hen dat saet
meer overvloyt dat verstaet
dat sonder man niet mach wesen
die nature in hen verderven van desen
ende van desen sade dat es
in hen overvloyende des sijt gewes
ende dese verrotte matrice mede
comt ene wintachtichede
opwert tselker stede slaende
tote bi der herten ommegaende
die sijn gebure der herten omtrent
ende der magen instrument
ende hieraf hen gebrect der sprake
ende dit ongemac van desen ongemake
nemt beginsel van dat hen
haer siecheit gebreken meer no men
ende gebreken hare stonden
ende es in hen overtullech vonden
dat saet es in hen tongemac
vele te meer daer ic af sprac
die overste medicine die es
jegen dit ongemac des sijt gewes
dat men in die hande ende in die voete
i lettel crauwe met goeder moete
met olie lauine dat wet
ende vor den nese houde met
dinge die sijn van gore sware
alse galbanum ende daernare
beverscul pec gebert velt
ende i linijn cleet gebernt gi selt
of apponax daervore houden nu
ende derregelike dat seggic u
ende warme unguente daer sal men met
vulvam ungeren binnen dat wet
ende buten alse hierna steet
dats yroleon musseloen gereet
ende camillion ende ardilion
dese bringen weder in haer doen
menstrua ende ander siechede
men sal i ventoyse setten mede
op die borst ende smorgens alsoe
sal si diacimum nemen ende daertoe
metten sape van eppen daer
of met den sope van calamente vorwaer
of van nepita gemaect verstaet
of ghi selt nemen belsemsaet
wit peper ende costi
mente eppe ende castori
evenvele i dragma
ofte meer dit stoet daerna
ende temperet met witten wine
ende drinkes i dragma in scine
justinus heet dat men neme nu
comijn ende drogene seggic u
ende i lepelken vol ofte mee
geve in dranke het stelpt wee
hi heet oec nemen godweet
tinc van den vos of van der geet
ende maecter pulver af ter stede
ende doet in hare scamelhede
maer tribacius heet sieden mee
den wortel van gemandere
of camadreos of venkel verstaet
ende van lijnsade dat saet
ende doet oec daerna in des
oec seit hi dat daertoe goet es
wortele ende logenstoc dat wet
gesoden ende gescoten met
swinensmoute ende geleget
op den navel alse men seget
es dat sake dat na der dracht
matrix es buten hare macht
ende te sere gaet nederwaert
men sal wermen evene ter vaert
die ierstwerf gesuvert es
ende gevet wale om des
matrix gaet uut haerre stede
sonder waen ende sciet uut mede
te naturliker alse men weet
ende dat valt bi den adren gereet
die omtrent matrix staen
alsi met coude wort bevaen
ende morwet die wachede
die overvloyende es inwert mede
dese vercoutheit ende dese moruheit
comt der matricen anegereit
van couder locht die ingaet
matrix hole ende verstaet
het comt oec vele wetet dat
omdat si op enen couden steen sat
oec comet ondertiden menichfout
dat si baden in water cout
ende word licht ende moru daerbi
ende uut haren gaet dan si
eist dat matrix nederwert sleet
ende niet altemale uut en geet
so sal men vor den nese houden dus
balsamus of muscus
spica nardi scorope ende ambra
ende derregelike oec daerna
ende beneden sal men se roeken mede
met gebernenden cledren dier gelijchede
ende op den navel leggen met
wolle die in wine ende in olie es gevet
ende eist dat matrix uutegeet
nemt armoriacum gereet
ende tempert met sap van alsenen dat
ende salven haren lichame ter stat
daerna nemt cassiafustula ende ruta
ende bivoet evenvele daerna
met gesodender tarwen al bloet
sal ment daerop binden ter noet
ende ierstwerf boven allen dingen
es matrix uutcomen sonderlinge
so seldi se met wen handen saen
in haer proper stat doen staen
ende dan sal si na dat
gaen sitten in een warm bat
daerin gesoden sal sijn als ict versta
balanstria cortex malignata
rosa galla contusa menta
sumac glandes lenticula
daeraf sal men i stove maken
die sere helpt te desen saken
dyascorides stoven heet
ofte suffumigeren gereet
haer dieten selen cout wesen
een experiment goet te desen
dat geproeft es in ware dinc
daer die matrix uuteginc
pulver van den herte des herts met
ende blader van lauwerbome dat wet
evenvele ene onse mede
ende i dragma mirren gerede
wrivet ende temperet met wine
ende gevet in dranke dits medicine
ende aldus sal matrix mede
wedergaen in haren stede
ondertiden worden daernaer
opblasinge in matrix daer
ende apostemen van diverser manieren
eist dat colera uutgaet sciere
van der leveren es de sake met
van ere aposteme oec dat wet
so maket enen rede daer
ende enen canker dat es waer
ende eist van couden humoren mede
ende roe ende hart ter stede
ende swaerheiden met groten wee
ende eist in ene side oec mee
van der matricen bi den monde
so gevoelt si rouwe tien stonden
an haer scoenhede ende oec mede
an den navel te meneger stede
an de lindinen daer af comt
dat men die bloetsocht nomt
ende es daposteme banderside
so es si in den rugge tien tide
ende in die side groet seer
ende den lichame verstopt meer
ierstwerf sal men vernemen
welc de saken sijn der apostemen
eist dat si van heter saken si
so seldi laten i adre daerbi
die in den voet es gestaen
dit seit galienus sonder waen
nadat men kint die siechede
want liet men an de hant mede
in der siecheit van matrix daer
die lange trect vorwaer
dat bloet opwert ende alsoe
trect die matrice daerwert toe
ende om dit so es men sculdech ter stede
dbloet beneden te latene mede
ende es twijf starc ende vermogen
dat sijt ij werf mach gedogen
op enen dach te latene daer
dat waer haer goet ende daernaer
sal men haer geven in dranke mede
sap van morellen ende wegebrede
donderbaer ende castiofistele
ende mandragora ende desgelike mee
men sal oec nemen i plaester met
die de hitte verdrijft dat wet
ende de cracht conforteert mee
van den sape van portulace
ende silij ende wegebrede
van scarleye ende donderbaer mede
ende daertoe olie rosaciarum
ende daerna alst rijp es som
sal mer opleggen lijnsaet
in botren gesoden dat verstaet
ende malue ende fenigriec met
ende ganssmout of hinnen dat wet
ende dwitte van den eye daermede
dit es goet te sulker stede
dyascoridis seget dit
dat sere hulpet die sit
in water daer spica in gesoden es
paulus leert oec sijt seker des
enen te makene daermede
jegen der matricen herthede
ende jegen hare verkeertheit
of geswollen of windachticheit
dit verdrijft men ende geneest met
nemt van den calve dat vet
ende van den buc oec
thewichte van xlviij d groet
ende van den vetten des hertshoren
drie dragmen ende daertoe horen
tfette van der gans ende van der hinnen met
evenvele iij dragmen dat wet
ende honich ij dragmen daerbi
ende vj d gewichte van ysopi
dese sal men stoten gerede
ende wijfs melc mingen mede
ende met olien van rosen roet
ende met i pessere indoen ter noet
ende daeraf sal men i plaester maken
es de posteme van couder saken
haer dieten selen sijn clene
om die humoren te minderne allene
ende wiltuse ter gesonde wert keren
die aposteme ic saelt di leren
so nem fenigere ende lijnsaet
ende gerstenmele dat verstaet
te gadre gesoden sijt seker des
ende boven gesoden in duvenmes
es dat de posteme inwert ga
ter blasen wert so nem daerna
geitenmelc ende esels mede
ende drinke dat ende make ter stede
van tysanen ende honich aldaer
enen possere ende doet in daernaer
met enen in die matricee
het helpt ter baten vele mee
dits jegen die hebben niet
haer stonden of gebreken iet
om weder te hebbene seldi
van der wortelen nemen seit men mi
van der wilgen de scorse daer
die naest der overster es vorwaer
ende seltse met wine sieden mede
ende tempernse ende warmense ter stede
des morgens in dranke geven
oec es goet daer beneven
malua persicaria ende blader van lauri
ende i rokinge gemaect daerbi
ende de wortle van rosen mede
gebonden ende gedaen ter stede
om die haer stonden te sere
flueren ende daeraf hebben dere
ghi selt nemen i hertshoren
ende die ontwee sniden te voren
ende pulveren se met den sade
van der netelen met goeder stade
ende temperet met regenwatre daer
ende gevet haer drinken daernaer
medicine jegen dieghene
die hem beseiken op dbedde altenen
willense of en willense dat wet
si ne connens niet onthouden met
dese sal men met warmen crude daer
beroken ende stoven daernaer
jegen de luse tusschen de been
ende onder docsele van desen tween
heten platluse dat verstaet
du sout nemen na minen raet
alsene ende met olien mingen
ende daeraf maken temperingen
ende bestriken daer die worme sijn
ende oec es goet ende fijn
ten roden ogen die se daermet
an den steert bestrijct dat wet
waer dat in den mont stinct
dat de quade mage toebrinct
ghi sult nemen doverste mede
van der menten ende dat gerede
sieden in wine tote dat es
ter helft gesoden ende na des
dat gedronken alse die mage
wel gesuvert es alle dage
soutu dinen mont wasschen daer
dit es goet wel oppenbaer
alse vrouwen sijn gequetst van desen
dat manne met hen hebben gewesen
dat si swillen an hare nature
si sullen sieden daertoe ter cure
malue ende poleye mede
in regenwatre daer ter stede
sitten ende baden daerin
dits hen goet seit mijn sin
het sijn wijf die sere stinken
den stanc sal men hier met minken
ghi sult in wine sieden nu
bladre van menten radic u
ende daerin enen doec netten
daerin wasschen sonder letten
die oec geswollen es
om sijn scoenhede sijt seker des
hi neme poleye ende pollicarie
ende bladre van lauwerbome nie
ende doet wallen int water ter stat
ende ga daerin sitten na dat
ende daerin sal hi beroken daer
met olivano wet vorwaer
wiltu dat i wijf die soeget
melc gnouch geve ter doget
tes morges tonderen gerede
ende des avonts oec mede
gef hare drinken venkelsaet
lau gemaect vore dat si et
dit cruut gesoden ende daerop gelegt
tere plaestren het helpt so men segt
jegen die borst die geswollen wesen
tebroken boenen nem van desen
in i mortier met groter cracht
ende doet se int water enen nacht
ende i nacht ende een pont
van boli armenti terstont
ene vijse ende edic mede
ende mac ene plaestre ter stede
daerop leg se dat es goet
ende dat geswel oec sinken moet
noch ter borst serichede
nemt armoniaco ende mede
met melke in watre gewreven
ende doet der borst alomme beneven
legget daerop ende daernaer
bladre van latuwen ende aldaer
bladre van roden coelen met
dits goet daerjegen dat wet
diegene die hebben verdriet
ende haer stonden en hebben niet
sijn sire af siec of quelen mede
hi neme ende siede ter stede
yserne ende rute herde sere
ende daerna sal hijt sieden mere
met specke ende dan sal hi
den sieken geven also alt si
warm ende eet alsoe
daerna sal hi eten daertoe
die wortele van der wilgen met
die tusschen beide es geset
no te groet no te cleine
maer in midden int gemeine
ende die wortele van der roeden daer
die meeste die ghi vint vorwaer
die suldi stoten ontwee
ende met wine mingen oec mee
ende ziet dor i doec daertoe
ende gevet den sieken drinken alsoe
die te sere sine stonden heeft
dat hi in qualen daeraf leeft
ende die dat niet gehelpen can
dat hem helpe hi neme dan
savelboem ende daer ter stede
een cruut dat men heet mede
eauforatum of perforatam
ende stotet ontwee daerna
ende mac enen coeke alsoe
met enen eye ende doe daertoe
een luttel meels ende nadat
bact op i tiegle ter stat
ende gevet den sieken tetene daer
dan suldi geven daernaer
dat saet van der netelen met
ende van hertshorne dat wet
daeraf seldi pulver maken
ende geven den sieken dese saken
in wine gemingt te drinkene daer
dits hem goet wet vorwaer
dits van der vrouwen heimelijchede
die kint dragen oec mede
weder het si levende of doot
hoe si verloest wert uut der noet
es dat sake dat men daer
gevoelt dat doot es vorwaer
so seldi nemen rute ter stede
bivoet ende alsene mede
ende peper ende brekent daernaer
ende drinket sap met wine daer
of water oec sijt seker das
daer lupine in gesoden es
ende alsene ende bivoet
dit es daer jegen goet
of peper gewreven met wine
es oec gedronken goet der pine
of saturea gedronken met
ende op den buuc gebonden dat wet
si souden genesen al bloot
weder het levende ware of doot
dit selve doet yserne daer
gestoten ende gedronken daernaer
met wine of met watre met
dit helpt oec mede dat wet
of gesoden roeswater mede
dit helpt oec met gerede
evenvele ende gevet dan
den vijn drinken daeran
of nemt botre ende geef se hare
met wine ende met honege aldare
te drinkene dit es goet
ende helpt haer dat niet so doet
dat ic u hier nu raden sal
es dat kint doot si sal
ende sijs niet gelosen can
so sal si nemen dan
melc al warm daer ter stede
van enen andren wive mede
ende si sal stappans genesen daer
noch een ander dat es waer
nemt rute ende bivoet
alsene apponax daertoe doet
ende breket wel daer alsoe
ende doeter i luttel sukers toe
ende legget bi haren scoenhede daer
het sal hare helpen wet vorwaer
na dat kint geboren es
daer ic voren af dede gewes
es dat die secundinen
daerin blivet na der pinen
dan sal men gereiden daertoe
dats sijs gelosen mach alsoe
ierstwerf dat men se doe
mont ende nese luken toe
of een ander men sal dan
ene loege maken so men best can
van asschen ende pulver mede
ende tsaet van maluen ter stede
tegader gemingt i dragma
dit sal men drinken geven daerna
ende daerna sal si keeren saen
of dit pulver hebbic verstaen
met warmen watre mede
doet se oec keeren ter stede
dat men se beroke es goet met
met ogen van gesouten vlesche dat wet
ende met den clauwen van pertsvoeten
daermet beroect met goeder moeten
of van hontsdrecke mede
of van geiten wet gerede
dese doen suveren die secundine
daeraf die vrouwen hebben pine
het es oec goet lijnsaet
dat gesoden wel verstaet
in watre of in wine
ende gevet haer drinken jegen pine
ende en geet gheen bloet uut aldaer
na die secundine wet vorwaer
so sal men doen dat geseit
hiervoren es na der waerheit
om te comene oec die siechede
die den vrouwen deert mede
ende es dat sake dat daernaer
die baermoeder es siec aldaer
so seldi nemen oec daertoe
storax ende wieroec oec alsoe
evenvele ene dragma
ende drie onsen oec daerna
van den sade van ratemorum mede
ende legget op colen daer ter stede
die levende sijn ende roket daer
dat wijf daerover wel daernaer
het sijn selke wijf oec mede
die hare dracht ter stede
die secundine gelosen niet
ende na tkint blijft als men siet
die cure hieraf sal ic vertellen
men sal nemen petercelle
ende porloec ende tsap daeraf oec mede
ende temperent met olien ter stede
die men heet pugelino
ende oec mede mucellino
die sal men geven drinken har
met den sape wet vorwaer
van bernagien ende saen
sal die secundine uutgaen
ende het gevalle dat si
sere souden keren daerbi
ende van den keerne dat
so wert gesuvert sere dat vat
oec sijn selke seggic u
sal si eens kints genesen nu
dat si daerna bloeden mere
ende onmatelijc uutstort sere
ende dese mach men helpen met
van desen crude wat dat hen let
ghi selt nemen tsap allene
van den crude int gemene
bivoet saphie ende cispelle
pulleye ende peritarise
dergelike ende daernaer
maect men van mele i coeke daer
ende bacten ende geeften hare
al warm tetene daernare
ende altoes alsi es in bade
sal si haer hoeden vroe ende spade
dat si niet vercoele daermede
of anders mach ment doen ter stede
ghi selt nemen erande erde dat wet
ende in edeke getempert met
ende maect ene plaestre dan
ende legget in de rechter side daeran
onder die levere dat verstaet
eist dat dbloet ter nese uutgaet
so seldi leggen vor tforhoeft
alsulke plaester der geloeft
ende wet oec dat ende verstaet
dat den vrouwen niet uutgaet
na haer dracht enich bloet
ter nese hen si als ict verstoet
dat si i knapelijn heeft gedragen
maer van den meiskine als wijt gewagen
so ne gesciet dat genen tijt
des willic dat ghi seker sijt
nu willic u doen verstaen
want die wive sijn onderdaen
deen sijn dat si ne dragen niet
ende dandre bereet als men siet
ter dracht in allen uuren
ende dat si sulc sijn van naturen
dat si niet winnen mogen
kinder noch daertoe dogen
dus es gebrec an die vrouwen dan
ende dergelike oec an den man
ende jegen welken mocht men vorwaer
daeraf helpen oppenbaer
hiervoren liet ic verstaen
hoe dat si waren gedaen
ende waer men tgebrec in hen vonde
nu willic u hier terre stonde
die medicine leren daertoe
ende seggen in welker wijs ende hoe
dat men die vrouwen cureren moge
dat si kint te dragen doge
es dat sake dat si es
flumaet ende oec mede des sijt gewes
graselec dats cleinlec met
so sal men haer maken dat wet
een bat van zeewatre daer
of van andren watre vorwaer
dat gesouten es of mede
of regenwater nem ter stede
ende daerin sal men doen gereet
alle crude die sijn heet
jeniver nepita ende bivoet
laureolam poleye dit es goet
ende ysope ende desghelike
ende in dit bat sekerlike
sal si sitten so lange daernaer
dat si sere sweet aldaer
dan sal si gaen in ene stede daerbi
daer si wale gedect si
ende es dat sake dat men ter stat
haer geeft alsi comt int bat
rosaca novella het es goet
haer eten dat men haer geven moet
sal goet sijn ende heet
si sal oec drinken ter stede gereet
goeden wijn ende niet te vele
dit es oec te desen spele
dus sal se drewerf ofte viere
in den dage baden na der maniere
des anderdages oec alsoe
ende den derden oec daertoe
maect hare ene rokinge
met den selven crude ende dinge
dat ic hiervoren seide nu
ditselve mede seggic u
sal men oec doen den couden man
ende in de stede daer men dan
dwijf roect sal men hem mede
warme dinge geven ter stede
ende confortatijf dits sijn wesen
dat hem goet es te desen
es oec i wijf groet mede
alse of si dwater hadde ter stede
dat si also gescepen ware
dies met nutte oppenbare
dat si kint mochte ontfaen
hiertoe soude men nemen saen
enen drec van der coe
ende dien temperen wale alsoe
met goeden wine ende daermet
soude men bestriken wale dat wet
ende dan souden si in ene stove gaen
al toten halse sonder waen
ende die stove oec godweet
soude wesen herde heet
ende de stove soude gemaect wesen
van houte dat men heet te desen
sambucen soude dat vier sijn
oec soude si na de leere mijn
wel daerin gedect sijn dat wet
dat si daer sere swete met
ende alsi lange gesweet hadde daer
soudsi haer wasschen daernaer
met den watre daer ic af las
hiervoren ende na das
soudsi in hare bedde gaen
ende daerin rusten sonder waen
dit soudsi twee werf ofte drie
in de weke doen seit men mie
ende si soude oec daeraf ter stede
gnouch graselijc werden daermede
ende men soude hare geven nu
wale tetene seggic u
ende te drinkene goeden wijn
dits i cure goet ende fijn
ende de manne mach men mede
die oec teblasen sijn ter stede
ende grof ende ongraselijc
mach men curen desgelijc
dat si graselijc ende cuusch wesen
hieraf hebbic gnouch gelesen
in wilre nemmeer af maken
maer ic bidde in getrouwer spraken
dat niemen in dorperheden versta
dat ic der naturen spreke dus na
want en haddict niet omleit
ic hadder wel meer af geseit
maer ic laet hier aldus bliven
ende wilre nemmeer af scriven
