om dien maras dier om ginc
dus lagensi daer lange na die dinc
entie coningin eleine die ter stede
binnen was ende haer suster mede
hadden groten anxt dat si
verraden mochten werden yegeren  bi
oft gevaen ende weende sere
dicwile daer om haren here
dat elc so lange marret mede
graciaen troeste sere ter stede
ende seide si souden sonder waen
goet soccors hebben saen
dus troesti die vrouwe fijn
ende hi had enen sone hiet banijn
ende sijn peter was die coninc ban
ende hi was i scone ioncman
ende hi was leonses maech mede
ende doe leonse wiste die waerheide
dattie casteel belegen was
ontboet hi antianne na das
den drossate dat hine come pplien  nu
ende hi quam tot hem secgic u
doe hiet hine al hemelijc varen
tote biroske int foreest twaren
met sinen ende onbeit ons daer naer
optie fonteine ende segt daer
nieman van al uwen lieden
werwaert gi sult henen riden
doen seide die drossate saen
dat dit wel soude sijn gedaen
doe vor hi henen hemelijc daer
ende leonse van banniin daer naer
sinen neue ende senden nu
tote pharine dat secgic u
om dat hi quame toter stat
daer si geviseert hadden vor dat
int foreest daer hi wel wiste
ende dat hi emmer niet en miste
hine vor hemelic ende daer
ende leonse vor nu daer naer
int foreest daer die borre stoet
daer die drossate beide des sijt vroet
dese stat hadden merlijn vorwaer
gewijst dat si beiden souden daer
dus beide oec leonse ende antran
tot dat pharijn quam ende sijn man
dus lagen si daer alle alsoe
tot smaendages na sent jans dach toe
doe merlijn wiste dat si vergadert waren
ende dat si ontbeiden na soccors twaren
dat hi hen geloefde te bringen daer
doe ginc hi ane waler daer naer
ende seide dat hi dierste bataelge leide
ende met hen name daer gereide
drie neuwe ridders entie xl mede
die van carmelide quamen ter stede
ende nemt soe vele dan
dat gi hebt xm man
ende doet ulfijn voren v baniere
ende her waler dede alsoe sciere
alsem merlijn heft geheten
ende trac met sinen als wijt weten
over ene side daer na dede merlijn
den coninc ban den andren sijn
die waler volgen souden naer
met xm riddren wet vor waer
doe riep merlijn den coninc bohorde
ende hiet hem dat hi nu vorde
die derde betalie ende nemt met u
die ccc ridders die gi bracht nu
vt sconinc anias lande ende nemt daer mede
tote xm oec nu ter stede
van den ridders die quamen van carmiliede
doe hiet merlijn vort tien tide
den coninc artur here gi sult
die virde batalie leiden met gewelt
ende met u selen siin nu ten stonden
die heren vander tavelronden
doe riep die coninc artur ter stede
her uile  ende nasciene mede
ende hiet sijn liede hen doen gereden
ende si dadent doen sonder beiden
doe nam merlijn den drake
ende gaven keyen na die sake
ende seide dat hinen vorde daer naer
want het es v recht vor waer
ende wacht v wel dat radic nv
dat ridderscap niet werde genedert bi v
ende wetti wat gi selt doen ter stede
alse gi onder die viande comt daer mede
so voret teken altoes in v hant
dat salic wel doen seide keye te hant
merlijn hiet den iij coningen doe
ende waler  datsi dapperlijc alsoe
te trebes werd voren gereit
want hijs in vier sinnen beleit
ende elc prinse die der leget an
heuet onder hem xxm man
ende elke bataelge vanden onsen mede
sal enen vanden haren anstriden ter stede
hoe seide die coninc artur meerlijn
hebben si meer liede dan hier sijn
jase here de helecht secgic v
maer wi selen een scoen soccors hebben secgic v
wel van xxm man
die ons selen comen an
die licgen int bosch van brioskes
hoe selen si weten welc tijt dat es
seide artur here seide merlijn doe
ic salse halen tide genoch daer toe
ende bliobleris sal vore varen nu
want hi weet die pade wel secgic v
ende recht alst daget suldi varen
daer gi enen horen hort daer volget naren
ende gi sult sien enen groten brant
in die locht daerna volget thant
want dan sal v soccors sijn gereet
dat ic v senden sal god weet
blift te gode ic vare nu daer
dus sciet merlijn van hen daer naer
ende quam daer leonse was gelegen
ende sinen gesellen ende sprac daer iegen
ende seide wat licgdi hier onder v
gine comt nember so vollic nv
te trebes die coninc artur ne sal
daer wesen met sinen volke al
alse dit leonse verstoet vor waer
dede hi hem grote feeste daer
ende vraechden om beide die coningen doe
hi seide gi selt se sien ende daer toe
met groter macht die si bringen
maer vast gereit v ende na dien dingen
gereiden si hen ende maecten daer
vier batalien deerste daer naer
leide anthiones met vim man
ende graciaen vim oec daer an
ende pharijn hadder vim mede
ende leonse vim oec ter stede
hier met quamen si te trebes werd
ende al die wile dat si quamen in die verd
salic v vort secgen van artur
ende vanden ij coningen haer aventure
hort hier tusschen den coninc ban den strijt
ende tusschen claudase dies droech nijt
daventure seget doe merlijn was
vanden coninc artur gesceden na das
dat artur porde doe daer naer
ende bliobleris vore voren daer
want hi de passe conste sonder vrage
dien nacht voren se toten dage
daer quamense op i scoen plein gereet
daer ene riviere neven leet
die de louure hiet ende si waren daer
den here nu comen alsoe naer
men had te v malen mogen nu
wel overscieten dat secgic u
doen deildense om dat se wilden sien
dat teken daer hen af seide vor dien
merlijn dat was vanden brande mede
die inden locht soude vliegen ter stede
ende vanden horne diese souden horen
ende binnen desen quam daer te voren
een spiere diese heeft versien
ende ginc int ander here secgen mettien
ende doe dit die ander vernamen
wapenden si hen ende trocken tsamen
te velde ende battelgeerden hen daer
ende ponces antones trac daer naer
ane dinde van enen bosch ter stede
ende daer na quam die hertoge mede
van aelmaengen daerna quam rodoen
ende claudas van deserte quam doen
dat si dus wert voren quam merlijn
die hier algader af wiste den siin
ende hi blies den horen doe
ende dede den brant vliegen daertoe
sloegen si alle ten here werd
ende her walijn vergaderde metter verd
antrolles de hertoge secgic u
entie coninc ban vergaderde nu
anden coninc claudas ter stede
entie coninc bohor vergaderde mede
an pontes antonijs nu ter stat
entie coninc artur vergaderde na dat
dat si beide storten daer neder
maer si waren beide volliic op weder
ende togen haer swerd ende sloegen daer
deen opten andren slage swaer
ende alse hi wallijn te voet sach
sagremor sloech hi al dat hi mach
ende bander side quamen daer oec toe
om den hertoge te bescudden doe
dus vergaderde deen den andren daer
doe werd mennich spere te broken daer naer
ende ut gesteken mennich man
die meer op en stont vort an
daer werd die striit groet ende starc mede
doch werden hermonteert ter stede
die hertoge ende sagremor beide
maer het was groeten leide
daer dadent wel die xij twaren
die neuwe ridderen gemaect waren
maer sint dat middach leet vorwaer
sone was daer niemen die een haer
wallijn iet geliken const mede
want hi sloech doet daer ter stede
ende garies enen egrawein
ende alle die daer waren int plein
ende daer aldus vergaderden dan
sloech hi metten swerde den coninc ban
opten helm datter tfier ut vloech
ende dat hi opt gereide boech
doe rechti hem op alse de erre was
ende sloech claudas opt hoeft na das
enen slach maert swerd scamselde sic neder
ende sloech den orsse alsoe weder
dat hine had bina weder nu
ter eerden doen tumelen secgic v
maer het was van sulker cracht ende gewelt
dat hi daer nochtan onthelt
doe warp hi den scilt opt hoeft daer naer
ende quam te coninc banne werd daer
ende began op hem te slane nu
maer hliede in besiden secgic v
quamenre toe doe werd daer naer
die coninc claudas hermonteert vorwaer
want hi hadde noch alse vele liede
alse de coninc ban dede tien tide
ende sine liede hadden met mogen staen
en had die coninc ban selve gedaen
diese aldus hilt durende daer
toten middage weet vor waer
ende bander side street die coninc bohort
jegen pontes antonijs vort
die een groet spere had in die hant
ende quam opten coninc bohor gerant
ende stac sijn speer op hem ontwee
entie coninc bohor die hem gevee sic
wat si staken dorden scilt
ende dore den arm met gewilt
ende nichelden hem an die side doe
ende stac hem daer in ene wonde daer toe
ende hi viel van den orsse neder daer
ende lach in ontmacht oec daer naer
dat men niet conde geweten daer bi
weder hi doet ofte levende sij
ende doen sine liede dit sagen daer
hadden si anxt ende groten vaer
om dat hare here doet ware
ende reden alle daer werd daer nare
om hem te bescudden aldaer nv
ende coninc liede quamenre iegen secgic v
met starken speren daer werd ter tijt
een groet ende een starc strijt
vander wonden ende scaenden sic sere
ende reden opten coninc met enen here
ende sloegen opten helm alsoe
dat hi op siin gereide boech doe
ende die coninc bohor sloegen weder
dorden helm ene wonde dat hi daer neder
tumelen moeste ende overreden daer
eerne die romenie sic conden naer
hermonteren doe beval hi saen
den sinen dat si hem in staden staen
doe reet hi in de meeste porsse
daer werd mennich vanden orsse
gevelt doe werd die coninc bohord
achter gedreven alsoe vord
enen bogescote wel van daer
dus duerde die striit alsoe daer waer
jegen randone van gaules
entie coninc artur sijt seker des
entie ridderen vander tavelronde
liepen hem seer optien stonden
ende dadense achter in dere wijs
tote op pontes here antonijs
ende keye volchde wel metten drake
die hem merlijn gaf vor dese sake
dien groet vier uter kelen scoet
dies noit ne sagen seiden bloet
het soude domsdach wesen sciere
ende ververden hen sere vanden viere
ende sonder twivel ane den drake
lach betekenesse van groter sake
want tfier dat hem vter kelen scoet
dat betekende martilie groet
van lieden doet te slane met
ins coninc arturs tiden dat wet
ende dat sijn stert gewrongen was
betekent groet verraetnesse na das
dat in sijns selfs liede was mede
doe si iegen hen keerden ter stede
ende met mordiette waren algader
daer hi oem af was ende vader
ende omdat den onghecroenden leeu ter stede
dochte dat beter weyde waermede
ende die xl ghesellen mede
ende die xviij nuwe ridders ter stede
