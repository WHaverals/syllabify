nuttelic eest in minen wane
die conste te weten hoe die mane
die tekene loept elc maenscijn dore
ende want die mane hadde den core
ons telopen alrenaest
haren loep met groter haest
gaf hur god van hemelrike
te regeren ewelike
die werelt ende dat daer in was
ende wesen zat alsict las
in enen boeke die was fijn
in duutsche maectic dat latijn
ende vant daer in dat zijt nochtan
niet allene ghedoen en can
mer ander planeten helpen haer
ende letten zommels ouerwaer
mer die werelt in tghemene
ontfincsi daer van gode allene
vor alle die ander te bestieren
menschen voghelen ende dieren
nature te gheuen ende wesen
ende vele mere alswijt lesen
heeft si van gode dus ontfaen
hier om zo wil ic ane vaen
hier een dicht van haren zeden
des mi een vrient heeft ghebeden
daermen inne bekennen mach
wat goet is doen op elken dach
of quaet of laten of beghinnen
wiesmen verliesen mach of winnen
hoet weder is of hoe tsal keren
beghinne wi inden name ons heren
als in ariete is die mane
zo eest goet in minen wane
wech ten oesten wart bestaen
die met comenscap ommegaen
want ic weet wel dat hi wint
die derwart zinen wech beghint
met viere eest dan werken goet
dinc dat daer mede werden moet
die laten wil of gaen in bade
rade ict wel heeft hijs stade
dat hijs besta wil hi winnen
hets harde goet oec dan beghinnen
wat haestelic wil zijn ghemaect
oec wit dat dan dweder spaect
hets quaet dan hoefde dwaen of netten
ende in den hals ventosen zetten
bloeden ter nese hilec leiden
huse te maken castele bereiden
eens anders mans heerscap ingaen
vut carker lopen wijch bestaen
carten maken of brieue scriuen
die op goet sprekende bliuen
noch ghenen raet en zalmen ruren
op dinghe die langhe willen duren
die dan oec name medicine
hi keredze met groter pine
taurus is dat ander teken
der manen scriuic hier den leken
zo wanneer datsi daer ingaet
die dan doen wil minen raet
zal zayen houe ende oec zetten
wijngart zonder enich letten
want hi zal in corten uren
wassen ende langhe duren
castele ende huse eest dan goet
funderen ende dat duren moet
hilec zalmen dan bestaen
oec waenic in minen waen
datmen medicine zal helen
des menschen halze ende der kelen
wighe bestaen is onspoet
ende wat met haeste wesen moet
bi der erden is die wint
die wolken lopen als onsint
zonder reghen in der locht
zomwijl hebwi den neuel uocht
in geminis eest goet beghinnen
die vrienscap maken wil of minnen
pays oec maken onder viande
beghinnen wijch in elken lande
poysoen ende medicine
machmen nemen zonder pine
mer want die aerm in desen tiden
mach qualec enich quetsen liden
radic dwasen na den vroeden
datsi hem van laten hoeden
ende hoeden zelken wederstoet
daer mach comen af die doet
naghele eest dan corten quaet
uut hauenen uaren is mijn raet
mer enighen andren wech beghinnen
radic niemen die wel winnen
want hi werdt anderwerf begonnen
oec scriuen die de waerheit connen
zo waer dan sterft man of wijf
dat daer een ander scier zijn lijf
laten zal zo waer dat es
ende die gheneest zijt zeker des
in desen teken dat hi te dale
zal uallen in ene meerre quale
die oec breect vut yseren banden
hi werdt gheuaen met groten scanden
alze die mane in cancro
gaet die wil wesen vro
ende daer af wil hebben zeghe
van comenscapen of van weghe
hi moet gaen ten noerden waert
hets goet dan uechten dies begaert
ende wat dinghe dat men wil visieren
in dat water zal wel tieren
hets medicine dan nemen goet
zi scriuen die des wel zijn vroet
datmen nochtan der borst niet
cureren zal hur verdriet
het is oec quaet dan huse maken
of funderen wantsi laken
oec zo radic opembare
datter niemant in en uare
of ga besitten enich goet
dat iemans was die hem bestoet
of eens anders wie hi zi
oec eest quaet maken dinghe die ghi
bi viere wilt maken of langhe duren
hets cout ende nat dan van naturen
zo wanneer wi die mane zien keren
in leone eest goet heren
spreken opembaer ende stille
die met viere oec werken wille
zal hebben spoet in desen tiden
zo wie oec wil met haeste liden
enech werc hets wel mijn raet
dat hijs besta in desen graet
huse eest goet ende castele
funderen ende die gout heeft vele
dat hi versmeden wil beghinne
hets oec dan goet na minen zinne
ghele cleder eerst aendoen
mer hets dan een quaet cisoen
enen langhen wech bestriden
of oec langhe cledre sniden
ic wil oec datmen medicine hoede
want menze keert dan met bloede
dat herte leuer ende maghe
en ghert gheenre cure in desen daghe
noch des menschen inghewant
oec zo eest mi wel becant
dattie tijt is heet ende droghe
zommewijl gaet die mane zo hoghe
in desen teken dattie sterren
des climmens hem een luttel erren
ende climmen mede na horen zeden
des hebwi neuel hier beneden
in virgine is hur nature
droghe ende cout nader scrifture
hets dan goet zayen grauen hove
oec zo wit dat ic dan loue
te planten wijngart ende bome
en spreke des niet ute enghen drome
hets oec goet ghescutte maken
ende daertoe alle zaken
diemen van erden maken wille
oec zoudic node zwighen stille
in geminis pisces ende in desen
ende scorpione als wijt lesen
machmen alle dinghe beghinnen
daermen dobbel aen wil winnen
mer hets quaet dan ene maghet truwen
ghene weduwe zalmen scuwen
int noerden scuwe dan alle zaken
hets quaet met viere dan iet maken
oec en neme ghene medicine
want die tijt pleecht dan te zine
cout ende droghe van naturen
die wolken pleghen dan te ruren
zonder water in der locht
ende oec eest weder zomwijl vocht
wanneer zi es in libra
zo eest als ic mi versta
wech beghinnen goet int westen
dien wech houdic vor den besten
diemen dan beghinnen mach
alzo alsict ghescreuen zach
wie comenscape dan driuen wille
oec zoudics node zwighen stille
hets dan goet die ader laten
wie dinc beghint het sal hem baten
dat haestelijc wil zijn ghemaect
oec weetic wel dat dan misraect
watmen van erden dan wil werken
ghescreven vant ic oec van clerken
dattie ghene wel slacht den dwasen
die den nieren of der blasen
in desen tiden doet medicine
die tijt pleecht oec dan te zine
heet ende nat wel ghemoet
hets dan uut hauenen varen goet
als zi es in den scorpioen
en weet ic niet wat goet is doen
want dit teken heet haer stal
daer zi in heeft ongheual
nochtan eest dan goet ontfaen
medicine in minen waen
in erden eest dan pillen quaet
oec zo dunket mi goet raet
dat hem elc hoede dan
te climmen want waer enich man
die berghe of bome dan op clomme
ic ducht hem droefheit quaem daeromme
der scamelheit en zalmen niet
doen medicine wats ghesciet
oec leestmen in der scrifturen
dat cout ende nat is van naturen
sagittarius hierna steet
in zire naturen droghe ende heet
als die mane coemt daer in
goet dnnket mi in minen zin
onder viande vrienscap maken
of die gerechte minne doet waken
vergaderen als ict bezach
oec eest goet op elken dach
van desen teken die ader laten
die dan baedt het zal hem baten
wie hem in comenscap ghenaert
make zinen wech ten oesten waert
met vure eest dan werken goet
ghelt te slaen dan heeftmen spoet
oec eest goet dan wijch bestaen
mer het sal te niewete gaen
watmen werct int water dan
oec zo rade ic elken man
dat hi der erden werc dan niet
en besta wats ghesciet
ende ic zoude mi sijns ontsien
die medicine dade den dien
hets droghe ende heet scriuic den leken
want uten oesten springt dit teken
capricornus als ict vant
is cout ende droghe wie dan lant
of hoeue spaedt of dan wil zayen
ic hoep dat hi ghewin zal mayen
bome ende wijngaerde zalmen zetten
in desen teken zonder letten
die werct in derde jc waen hi wint
ende die oec zinen wech beghint
int suden eest met comenscapen
of anders scriuen ons die papen
winninghe zal hem daer af comen
oec weet ic wel het sal hem vromen
die hem in zulke werke gheneert
dat enen corten einde begheert
ende hets quaet nemen enech wijf
die oec begonne strijt of kijf
of enech heet werc dan vercore
ic weet wel dat hi verlore
in rade te laten ghenen man
noch medicine te nemen dan
die knien en cureer oec niet
in desen tiden hur verdriet
hets cout ende droghe van naturen
ende die wijnt die pleecht te duren
aen der erden alomtrent
die wolken an dat firmament
zonder water zietmen weinden
die ons dicwijl neuel zeinden
aquarius heit huse beghinnen
te funderen die wil winnen
of daer in uaren oec eest goet
dan hilec doen of laten bloet
oec zo is die tijt dan waert
dinghe beghinnen dat begaert
langhe te duren mer men zal
in deser tijt gheen ongheual
datten benen hoert cureren
een ander dinc wil ic v leren
dies ic mi hebbe nu bedacht
wat haestelic wil zijn ghewracht
noch langhen wech en zalmen niet
bestaen wat dijns lijfs ghesciet
nature is dan heet ende nat
astromine scriuen dat
dat dan vut hauenen is goet varen
want van ghewoenten pleecht teharen
pisces hebben hoer cysoen
al zulc dat dan goet is doen
hilec ende vrienscap maken
ziluer smeden zonder laken
ghescutte maken eest oec goet
ende wat met water worden moet
int water eest oec scrijftmen plaen
ten norden wart goet wech bestaen
medicine eest nemen goet
comenscap zal hebben spoet
ende oec daermen wil aen winnen
zalmen in deser tijt beghinnen
mer hoetti dan van allen boeten
den teen te doen ende den voeten
hets met viere dan werken quaet
die tijt ende der naturen staet
zie ic staen in goods ghewout
ghelijc den visch nat ende cout
