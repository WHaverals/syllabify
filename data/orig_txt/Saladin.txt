als i vrome prence vri
stille seide hi dicken ay mi
datti consenteirde den camp
nv moeti horen sonder wanc
van geraerde den rudder vromen
die harde wel heift vernomen
dat solimant was ter wapinen goet
dies hief hi metter spoet
met vluchen arme dat swaert
solimande slouch hi ter vaert
recht up sinen hellem bouen
datti van perssen es te clouen
ende tswaert sanc den hellem dure
die nuese corti hem ter hure
oec was so ouer groot die slach
dattie payien uptie erde lach
in onmacht ende al in dwelme
geraerd roofden vanden helme
desen strijt ende weist kerstijn
onse maech so es seghin
naer datti onser nichten heeft
hies i die beste die leift
als dat putagor horde
verwoedde hi naer metten worde
hi seide hoeren suene triuvant
lachter geue v teruogant
hebdi onse wet verlaten
het sal v herde lettel baten
bi mamette die mi geboot
ghi cuert uan mire hant die doot
adde tlijf uerloren seghin
solimant seide broeder mijn
het es v alte grote scande
seghin die es ydelrehande
het es alte sere mesdaen
dat ghine sonder were wilt slaen
entie sonne sceen wel heet
seghin meniche pine leet
ende daertoe menichen arebeit
mi seit aldus die waerheit
dat het seghine nauwe stoet
ne maer dattem in sinen moet
doe werd hi al thants verbolgen
hi ghinc slaen met sire coluen
als ofts niet adde gewesen
wonder waest hoe dats genesen
voer hem mochte die stoute seghin
maer sine herte was so fijn
omme tgedinken uan sinen wiue
al hadder geweist tuerken viue
nochtan adde hem die baroen
enen voet niet ontvloen
dus vochten sere dese twee
sine spaerden andren nemmee
dan of si waren wilde beesten
mi vertellen die walsche ieesten
dat mijn here huge uan tabarien
sere dancte der maget marien
dat sinen kindren ten besten was comen
x rudders so heifti genomen
secht geraerde ende segine
datsi an doen hare wapine
want hets uele meer dan tijt
mijn heren sijn al nv int crijt
die portier sprac loop dire vaerde
ic salt te wetene doen geraerde
ende sinen broeder den vromen segin
doe liep wech die sarasijn
tote hi cam in dat groene
daer hi vant die saragoene
ende sinen here clariant
daer vertrac  hi alte hant
hoe hi niet indie porte mochte
bi mamette die mi gewrochte
sprac clariant ic peinset te uoren
dat onse menen was uerloren
die uielaert sal hem niet genenden
datti sine kinder vte sal senden
esclandie andworde mettien
dat suldi corteleke sien
ic enmoet hem te weetene doen
met desen sach soe den garsoen
die uander porte cam geronnen
ic ensoude niet gesecgen connen
den rouwe die morinde ontfinc
saen ghinc soe uorden coninc
die here was uan melide
drouue ende herde sere onblide
sat soe up die sponde neder
soe peinsde vort ende daertoe weder
wat soe best mochte bestaen
node wilde soet ane gaen
dat soene wecte ute sinen slape
doe sach soe comen haren cnape
die welke was siin kamerlinc
stille seitsoe ay areminc
het moet emmer aldus wesen
neder so stoop soe met desen
blancarde ende florioen
doe saten up die baroen
vtermaten verwondelike
si waren bede hinghels gelike
men gaf elken i scilt
die uan duechden niet was wilt
doe namen si orlof met rouwen
an arer moeder der scoenre vrouwen
ende an hare wulen mede
doe bonden si al sonder beide
uptie hofde die helme daer
ene glauie met i banniere claer
gaf men helken in die hant
die twee coninghe vailiant
die uouren also elcandren bi
die marterie orcont mi
dat mijn her huge in die stede
al dat uolc te wapinen dede
delen so deide hijt andrien
teen deel gaf hi seidemen myen
dat goede ors daer hi up sat
geraerd die uersach al dat
met sporen stac hi tors blancaert
ende cam te clariante waerd
als i coninc uan herten coene
clariant gelijc den lyoene
cam upten vromen coninc weder
si daelden bede die speren neder
daer an dat waren die bannieren
vp elc andren datsi stieren
die staerke orsse uan fieren lope
sie vielen alle bede te hope
gelike oft ware i donder slach
die marterie doe mi gewach
datsi hem so onderstaken
dattie glauien bede braken
die trencoene uielen int sant
ouer leden die wigant
alle bede sonder hurten
si saten rechte sonder sturten
